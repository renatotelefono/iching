{
  "1": {
    "title": "1. Ch’ien - Il Creativo",
    "judgment": "Il Creativo opera sublime riuscita,\n\npropizio per perseveranza.\n\nSecondo il senso originario, gli attributi sono raggruppati in coppie. Per colui che ottiene questo oracolo, ciò significa che gli è concessa riuscita derivante dalle profondità primordiali degli avvenimenti cosmici; e innanzitutto è importante per la felicità sua e degli altri che egli operi solo perseverando nel giusto.\n\nMolto presto la riflessione si è rivolta al significato particolare dei quattro attributi. La parola cinese che è stata resa con «sublime» significa «capo, origine, grande». Perciò nella spiegazione di Confucio è detto: «Grande invero è la forza generatrice del Creativo; tutti gli esseri devono a lui il loro inizio. E questa forza pervade il cielo intero». Poiché questa prima qualità permea di sé anche le altre tre.\n\nL’inizio di tutte le cose sta, per così dire, ancora nell’aldilà, sotto forma di idee che devono ancora realizzarsi. Ma nel Creativo è insito anche il potere di conferire forma a questi archetipi delle idee. Ciò è espresso con la parola «riuscita». Questo processo è rappresentato con un’immagine presa dalla natura: «Le nubi vanno, e la pioggia opera, e ogni singolo essere fluisce verso la propria forma».17\n\nRiferite alla sfera umana, queste qualità additano all’uomo grande la via per il pieno successo: «Osservando con grande chiarezza le cause e gli effetti, egli compie al tempo giusto i sei gradi e sale su di essi al tempo giusto, come su sei draghi, in alto verso il cielo». I sei gradi sono i sei posti all’interno del segno, che più avanti vengono rappresentati con l’immagine dei draghi. L’itinerario verso il successo è contrassegnato dal conoscere e realizzare il Tao, il quale, come legge che penetra in ogni cosa, produce tutti i fenomeni determinati nel tempo, dando loro inizio e fine. E ogni grado raggiunto è contemporaneamente la preparazione per il successivo, e il tempo non è più un impedimento, bensì il mezzo per realizzare il possibile.\n\nDopo avere espresso con i due termini «sublime» e «riuscita» l’atto di creazione, la sentenza ricorre alle due espressioni «propizio», letteralmente «creante ciò che corrisponde alla natura», e «perseverante», letteralmente «giusto e solido», per indicare l’opera di conservazione che appare quale durevole realizzazione di un perfezionamento della forma. «Il corso del Creativo muta e forma gli esseri finché ciascuno ottiene quella giusta natura che gli è destinata, poi li mantiene in accordo con la grande armonia. Così esso si mostra propizio per perseveranza».\n\nRiferito alla sfera umana, tutto ciò indica come l’uomo grande con la sua attività ordinatrice rechi pace e sicurezza al mondo: «Elevandosi egli con il capo al di sopra della moltitudine degli esseri, tutte le contrade si trovano unite nella pace».\n\nUn’altra interpretazione si spinge oltre nella speculazione, separando le parole «sublime, riuscita, propizio, perseveranza» e ponendole in parallelo con le quattro virtù cardinali umane. Alla «sublimità», che come principio fondamentale racchiude tutte le altre qualità, è coordinato l’amore. Alla «riuscita» vengono coordinati i costumi, i quali regolano, organizzano e rendono perciò efficaci le manifestazioni dell’amore. Al «propizio» viene coordinata l’equità, che crea condizioni nelle quali ognuno riceve quanto corrisponde alla sua natura, quanto gli compete e costituisce la sua felicità. Alla qualità della «perseveranza» viene coordinata la saggezza, la quale riconosce le salde leggi di tutto quello che accade, ed è perciò capace di creare degli stati durevoli.\n\nQueste speculazioni, già contenute in germe nel commento Wên Yen, nella seconda parte del Libro dei Mutamenti, hanno poi formato il ponte che unisce la filosofia dei cinque gradi di mutamento (elementi) – legata al Libro dei Documenti – alla filosofia del Libro dei Mutamenti, la quale si basa in sostanza sulla dualità polare di princìpi positivi e negativi; per cui, nel corso del tempo, venne aperta la porta a un sempre più invadente simbolismo dei numeri.18",
    "image": "Il moto del cielo è vigoroso.\n\nCosì il nobile rende se stesso forte e instancabile.\n\nIl raddoppiamento del trigramma Ch’ien, la cui immagine è il cielo, indica, giacché vi è un cielo solo, il moto del cielo. Un moto circolare completo equivale a un giorno. Il raddoppiamento del trigramma significa che a ogni giorno ne segue un altro. Ciò produce l’idea del tempo e anche, poiché si tratta del medesimo cielo che si muove con forza instancabile, l’idea della vigorosa durata nel tempo e oltre il tempo, di un moto che mai si arresta o illanguidisce, come a giorno segue sempre giorno. Questa durata nel tempo è l’immagine della forza inerente al Creativo.\n\nIl saggio ne trae il modello da seguire per acquistare durevole efficacia. Il saggio deve rendersi forte in ogni senso, eliminando consciamente tutto ciò che abbassa ed è volgare. Così guadagna quella instancabilità a cui si perviene limitando i propri campi di attività.",
    "lines": {
      "1": "Drago coperto. Non agire.\n\nIl drago ha in Cina tutt’altro significato che in Occidente. Il drago è il simbolo della forza mobile-elettrica, vigorosa, stimolante, che si manifesta nel temporale. Questa forza si ritira nella terra durante l’inverno, torna di nuovo in azione a primavera e appare in cielo quale fulmine e tuono. Di conseguenza anche sulla terra le forze creative si rianimano.\n\nQui questa forza creativa sta ancora nascosta sotto terra e quindi non ha ancora effetto. Ciò significa, con riferimento alle condizioni umane, che un uomo di valore è ancora sconosciuto. Nondimeno rimane fedele a se stesso. E non si lascia impressionare da successi e insuccessi esteriori, anzi aspetta forte e imperturbato il proprio momento.\n\nÈ opportuno per chi trae questa linea aspettare tranquillo, forte e paziente. Il suo tempo verrà. Non si deve temere che una volontà forte non si faccia valere. Non è opportuno spendere anzi tempo le proprie forze e volere ottenere a ogni costo una cosa il cui momento non è ancora giunto.",
      "2": "Drago che compare nel campo.\n\nPropizio è vedere il grande uomo.\n\nQui cominciano a mostrarsi gli effetti della forza chiara. Riferito alle condizioni umane, significa che l’uomo grande appare nel campo della sua attività. Non possiede ancora una posizione dominante, ma è ancora tra i suoi pari. Ciò che lo distingue dagli altri è la sua serietà, l’assoluta fidatezza, l’influsso che esercita senza sforzo consapevole sul suo ambiente. Egli è destinato ad avere grande ascendente e a mettere ordine nel mondo. È perciò propizio vederlo.",
      "3": "Il nobile è creativamente attivo tutto il giorno.\n\nAncora a sera è pieno di pensieri.\n\nPericolo. Nessuna macchia.\n\nUna sfera di azione si dischiude per l’uomo di valore. La sua fama comincia a diffondersi. Le masse lo venerano. La sua forza interiore è pari all’aumentata attività esteriore. Ha moltissimo da fare e persino di sera, quando gli altri riposano, progetti e pensieri si affollano in lui. Vi è ancora un pericolo là dove avviene il passaggio dal basso verso l’alto. Già molti uomini grandi finirono in rovina perché le masse li veneravano e li trascinavano nella loro orbita. L’ambizione guastò la purezza interiore. Ma la vera grandezza non è scalfita da tentazioni. Se si rimane in contatto con i germi del tempo nuovo e con le sue esigenze, si possiede sufficiente prudenza per evitare deviazioni, e si rimane senza macchia.",
      "4": "Oscillante slancio al di sopra dell’abisso.\n\nNessuna macchia.\n\nSi è raggiunto il punto di transizione dove la libertà può operare. Una duplice possibilità sta dinanzi all’uomo di valore: o emergere ed essere influente nel mondo, o ritirarsi e sviluppare in solitudine la propria personalità: la via dell’eroe o quella del santo nascosto. Per decidere quale sia la via giusta non vi è norma generale. Chiunque si trovi in questa situazione deve decidere liberamente secondo le più intime leggi del suo essere. Se egli agisce con somma sincerità e coerenza troverà la via che gli corrisponde, e questa è per lui la via giusta e senza macchia.",
      "5": "Drago volante nel cielo.\n\nPropizio è vedere il grande uomo.\n\nL’uomo grande è giunto nella sfera dei celesti. Il suo influsso diventa visibile e si estende ben lontano, su tutto il mondo. Chiunque lo veda può dirsi beato.\n\nConfucio a questo proposito dice: «Ciò che concorda nel tono vibra assieme. Ciò che è affine nella più intima essenza si ricerca. L’acqua scorre verso l’umido, il fuoco si volge verso l’asciutto. Le nubi (respiro del cielo) seguono il drago, il vento (respiro della terra) segue la tigre. Così il saggio si eleva, e tutti gli altri fissano lo sguardo su di lui. Quello che è generato dal cielo si sente affine a ciò che sta in alto. Quello che è generato dalla terra si sente affine a ciò che sta in basso. Ognuno segue ciò che gli è simile».",
      "6": "Drago altezzoso avrà da pentirsi.\n\nQuando si vuol salire tanto in alto da perdere il contatto con gli altri uomini si rimane isolati, e ciò porta inevitabilmente all’insuccesso. Questo è un monito contro un’aspirazione titanica che va oltre le proprie forze. Una caduta nell’abisso ne sarebbe la conseguenza.\n\nQuando compaiono tutti nove questo significa:\n\nCompare una schiera di draghi senza testa. Salute!\n\nQuando tutte le linee sono dei nove, tutto l’esagramma si muove e si trasforma nel segno K’un, il Ricettivo, il cui carattere è la dedizione. La forza del Creativo e la mitezza del Ricettivo si uniscono. La schiera dei draghi allude alla forza; la circostanza che le loro teste sono nascoste, alla mitezza. Ciò significa: mitezza nel modo di agire, congiunta alla forza della decisione, reca salute.\n\na"
    }
  },
  "2": {
    "title": "2. K’un - Il Ricettivo",
    "judgment": "Il Ricettivo opera sublime riuscita,\n\npropizio per la perseveranza di una cavalla.\n\nSe il nobile ha qualcosa da imprendere e vuole precedere\n\nsi smarrisce; se invece segue trova una guida.\n\nPropizio è trovare amici nell’Occidente e nel Meridione,\n\nrinunciare ad amici nell’Oriente e nel Settentrione.\n\nTranquilla perseveranza reca salute.\n\nI quattro aspetti fondamentali del Creativo: «sublime riuscita, propizio per perseveranza» si ritrovano anche qui, per designare il Ricettivo. La perseveranza, tuttavia, è definita più esattamente come la perseveranza di una cavalla. Il Ricettivo designa la realtà spaziale di fronte alla potenzialità spirituale del Creativo. Quando il potenziale diventa reale, e lo spirituale spaziale, ciò avviene sempre per mezzo di una determinazione individuale, limitativa. Ed è indicato dal fatto che qui all’espressione «perseveranza» è aggiunta la specificazione «di una cavalla». Il cavallo appartiene alla terra come il drago al cielo; esso simboleggia col suo instancabile moto nella pianura l’ampiezza della terra. È scelto il femminile, «cavalla», perché la giumenta associa la forza e la rapidità del cavallo con la mitezza e la dedizione della mucca.\n\nLa natura può realizzare gli stimoli del Creativo soltanto perché è pari all’essenza del Creativo. La sua ricchezza consiste nel nutrire tutti gli esseri, e la sua grandezza nell’abbellire e magnificare tutto. Così essa crea prosperità per tutto ciò che vive. Mentre il Creativo genera le cose, dal Ricettivo esse vengono partorite.20 Per quanto riguarda la sfera umana, è necessario comportarsi in maniera corrispondente alla situazione. Non si è in posizione indipendente, ma in funzione di aiutante, e bisogna produrre. Non si deve voler guidare – così ci si smarrirebbe soltanto –; lasciarsi guidare è il compito. Se si è capaci di comportarsi con dedizione di fronte al destino, si troverà una guida adatta. Il nobile si lascia guidare. Non avanza alla cieca, ma trae dalle contingenze la nozione di ciò che da lui si richiede, e segue l’indicazione della sorte.\n\nDovendo compiere un lavoro produttivo, si ha bisogno di aiutanti e di amici al tempo del lavoro e dello sforzo, quando le idee da realizzare sono fissate. Il tempo del lavoro e dello sforzo è espresso dall’Occidente e dal Meridione, poiché Meridione e Occidente simboleggiano il luogo dove il Ricettivo lavora per il Creativo – come fa la natura in estate e in autunno. Se allora non si raccolgono tutte le forze non si può finire il lavoro assegnato. Perciò trovare degli amici significa appunto trovare adempimento. Ma oltre al tempo del lavoro e dello sforzo vi è anche il tempo dei progetti e degli ordinamenti; allora si ha bisogno di solitudine. L’Oriente simboleggia il luogo dove si ricevono gli incarichi dal proprio signore, e il Settentrione il luogo dove si riferisce su ciò che si è compiuto. Allora viene il momento in cui è opportuno essere soli e oggettivi. In questa sacra ora bisogna fare a meno dei compagni affinché la purezza non sia offuscata da odio di parte o favoritismo.",
    "image": "Lo stato della terra è l’accogliente dedizione.\n\nCosì il nobile sorregge con l’ampiezza della sua natura il mondo esterno.\n\nCome vi è un solo cielo vi è anche una sola terra. Ma mentre nel caso del cielo il raddoppiamento del trigramma significa durata temporale, per la terra significa estensione spaziale e quella saldezza con la quale essa regge e mantiene tutto ciò che vive e si agita. La terra, nella sua dedizione, porta senza eccezioni bene e male. Così il nobile rende il suo carattere ampio, genuino e solido in modo da sostenere e sopportare uomini e cose.",
    "lines": {
      "1": "Quando si calpesta brina il ghiaccio sodo è vicino.\n\nCome la forza chiara rappresenta la vita, così la forza ombrosa la morte. In autunno, quando cade la prima brina, la forza dell’oscurità e del freddo sta germinando. Dopo l’apparire dei primi indizi, le manifestazioni della morte diventeranno gradatamente più numerose, secondo leggi fisse; poi, alla fine, vi sarà il rigido inverno col suo ghiaccio.\n\nEsattamente così avviene nella vita. Quando si mostrano certi segni di decadenza appena percettibili, le cose continuano così finché sopravviene la rovina. Ma nella vita ci si può premunire scrutando i segnali della decadenza e affrontandoli in tempo.",
      "2": "Diritto, rettangolare, grande.\n\nSenza intenzione pur nulla rimane trascurato.\n\nIl cielo ha come simbolo il cerchio, la terra il quadrato, con i suoi angoli retti. Così dunque il rettangolare è una qualità originaria della terra. Invece il moto rettilineo è in origine una qualità del Creativo, come anche la grandezza. Ma ogni cosa rettangolare ha la sua radice nella linea retta e forma a sua volta, di nuovo, delle grandezze solide. Se nella matematica si distinguono linee, piani e solidi, dalle linee rette risultano piani rettangolari, e dai piani rettangolari grandezze cubiche. Il Ricettivo si orienta secondo le qualità del Creativo e le fa sue. Così da una retta nasce un quadrato e da un quadrato un cubo. Questa è la semplice devozione alle leggi del Creativo, senza aggiungervi o toglierne alcunché. Perciò il Ricettivo non ha bisogno di nessuna particolare intenzione o sforzo, e tutto riesce rettamente.\n\nLa natura genera gli esseri senza deviare mai, in questo è rettilinea; essa è tranquilla e silenziosa, in questo è rettangolare; essa non si rifiuta di sostenere qualunque essere, in questo è la sua grandezza. Perciò, senza gesti esteriori e senza intenzioni particolari, essa compie ciò che è retto per tutti. Per l’uomo significa suprema saggezza diventare nel proprio operare così spontaneo come la natura.",
      "3": "Linee celate; si è in grado di rimanere perseveranti.\n\nSe sei al servizio di un re\n\nnon ricercare opere, ma il compimento!\n\nSe si è esenti da vanità si possono nascondere anche i propri pregi in modo che essi non attraggano anzi tempo l’attenzione pubblica. Così si può maturare in silenzio. Quando le condizioni lo richiedono è anche lecito manifestarsi pubblicamente, ma anche allora con riservatezza. Il saggio lascerà volentieri la gloria ad altri. Non ricerca fatti compiuti che gli vengano ascritti come meriti, ma spera di mettere in moto cause operanti, ossia egli compie le sue opere in modo che siano fruttuose per l’avvenire.",
      "4": "Sacco chiuso e legato. Non macchia; non lode.\n\nL’elemento ombroso si apre quando si muove, si chiude quando riposa. Qui è indicata la più rigorosa chiusura. È un tempo di pericolo: ogni atto pubblico conduce o all’inimicizia di avversari strapotenti nel caso che si volesse combatterli, o a un riconoscimento basato su malintesi se si è troppo compiacenti. È necessario dunque chiudersi in sé, sia nella solitudine sia in mezzo agli affari del mondo: poiché anche lì ci si può nascondere talmente bene da non farsi conoscere.",
      "5": "Sottoveste gialla reca sublime salute.\n\nIl giallo è il colore della terra e del centro, il simbolo della fidatezza e della genuinità. La sottoveste è modestamente ornata, simbolo di nobile riservatezza. Se qualcuno è chiamato a operare in una posizione elevata, ma non indipendente, il vero successo si fonda sulla massima discrezione. Genuinità e nobiltà non devono manifestarsi direttamente, ma esprimersi in modo indiretto come azione che viene dall’interno.",
      "6": "Draghi combattono fuori le mura.\n\nIl loro sangue è nero e giallo.\n\nNel posto più alto l’ombroso dovrebbe cedere al luminoso. Se vuole mantenersi al posto che non gli compete, e invece di servire dominare, si attira l’ira del forte. Ne segue allora un combattimento nel quale viene sbalzato, ma entrambe le parti rimangono danneggiate.\n\nIl drago, simbolo del cielo, interviene e combatte il falso drago, che qui simboleggia la protervia della terra. Azzurro cupo è il colore del cielo, giallo è il colore della terra. Se dunque scorre sangue nero e giallo, è segno che in questa lotta innaturale ambo le forze fondamentali soffrono danni.21\n\nQuando compaiono tutti sei questo significa:\n\nPropizia è durevole perseveranza.\n\nQuando compaiono tutti sei, il segno del Ricettivo si muta nel segno del Creativo. Esso acquista così la forza di perdurare nel mantenimento di ciò che è retto. Non vi è progresso, è vero, ma nemmeno regresso."
    }
  },
  "3": {
    "title": "3. Chun - La Difficoltà iniziale",
    "judgment": "La difficoltà iniziale opera sublime riuscita,\n\npropizia per perseveranza.\n\nNon bisogna imprendere nulla.\n\nPropizio è nominare degli aiutanti.\n\nI tempi del divenire comportano difficoltà. È come un primo parto. Ma queste difficoltà derivano dall’affollarsi di ciò che sta lottando per formarsi. Tutto si sta muovendo; nonostante la presenza del pericolo vi è perciò la prospettiva di grande successo se si possiede perseveranza. Quando il destino riserva all’uomo queste difficoltà iniziali, tutto è ancora informe e oscuro. Quindi bisogna attendere, poiché ogni intervento prematuro potrebbe portare all’insuccesso. Altrettanto importante è non rimanere soli. Occorre avere degli aiutanti per poter dominare assieme ad essi il caos. Ma ciò non vuol dire che sia lecito rimanere inattivi spettatori degli avvenimenti, anzi bisogna prestare man forte, essere presenti ovunque per incitare e guidare.",
    "image": "Nubi e tuono: l’immagine della difficoltà iniziale.\n\nCosì il nobile opera districando e ordinando.\n\nNubi e tuono sono rappresentati da determinati ornamenti lineari: ciò vuol dire che nel caos della difficoltà iniziale l’ordine è già predisposto. Così il nobile deve, in questi tempi iniziali, suddividere e ordinare la caotica abbondanza come si sbrogliano singoli fili da un ammasso di seta e li si uniscono a formare piccole matasse. Per ritrovarsi nell’infinito bisogna distinguere e congiungere.",
    "lines": {
      "1": "Titubanza e impedimento.\n\nPropizio è rimanere perseveranti.\n\nPropizio è nominare degli aiutanti.\n\nQuando all’inizio di un’impresa s’incontrano impedimenti non bisogna voler ottenere per forza il progresso, ma fermarsi prudenti. Però non bisogna lasciarsi disorientare: occorre invece fissare lo sguardo durevolmente e con perseveranza sulla propria meta. È importante ricercare gli aiuti adatti. Questi si trovano soltanto se si tratta la gente con modestia e senza presunzione. Solo così si guadagnano quegli uomini che aiutano ad affrontare le difficoltà.",
      "2": "Difficoltà si ammassano.\n\nCavallo e carro si distaccano.\n\nEgli non è un brigante,\n\na suo tempo si dichiarerà.\n\nLa fanciulla è casta, non si promette.\n\nDieci anni, poi si promette.\n\nCi si trova inibiti e in difficoltà. Allora interviene improvvisamente un fatto nuovo, come se arrivasse qualcuno con carro e cavallo e li distaccasse. Ciò avviene così all’improvviso da far sospettare che chi si avvicina sia un brigante. A poco a poco si scopre che egli non ha cattive intenzioni, ma cerca relazioni amichevoli e offre aiuto. Tuttavia non si accetta l’offerta perché non viene dalla parte giusta; si aspetta invece finché il tempo sia compiuto – dieci anni sono un lasso di tempo chiuso, un ciclo compiuto. Allora le condizioni normali ritornano da sé, e ci si può unire all’amico che ci è destinato.\n\nL’immagine di una fidanzata che in gravi conflitti rimane fedele al suo amato contiene un consiglio per una situazione particolare della vita: se in tempi di difficoltà, quando ci si imbatte in impedimenti, un soccorso inaspettato viene offerto da una parte con la quale non si hanno rapporti, bisogna essere prudenti e non assumere alcun impegno in conseguenza di tale aiuto, poiché così facendo si comprometterebbe la libertà di decisione. Se si aspetta il momento giusto, le condizioni di tranquillità ritornano e si ottiene ciò che si era sperato.22",
      "3": "Chi caccia il cervo senza guardacaccia\n\nnon fa che smarrirsi nel bosco.\n\nIl nobile comprende i segni del tempo\n\ne piuttosto rinuncia.\n\nContinuare ad agire reca umiliazione.\n\nSe si è senza guida e si vuol cacciare in un bosco sconosciuto ci si smarrisce. Non bisogna voler uscire di soppiatto, sbadatamente e senza guida, dalle difficoltà nelle quali ci si trova. Il destino non si lascia ingannare. Un procedere intempestivo senza la necessaria guida conduce a insuccesso e onta. Perciò il nobile, riconoscendo i germi di ciò che sta per avvenire, rinuncerà a un desiderio piuttosto che esporsi, per forzarne l’esaudimento, a insuccesso e umiliazione.",
      "4": "Cavallo e carro si distaccano.\n\nRicerca l’unione.\n\nAndare reca salute.\n\nTutto opera in favore.\n\nCi si trova in una situazione in cui si ha il dovere di agire, ma la forza non basta. Si offre però un’occasione per associarsi. Bisogna afferrarla. Non bisogna lasciarsi trattenere da falso orgoglio e falsa sostenutezza. È segno di chiarezza interiore se si trova il coraggio per fare il primo passo, anche quando ciò comporta una certa mortificazione. Farsi aiutare in una situazione difficile non è un’onta. Se si trova l’aiutante adatto tutto va bene.",
      "5": "Difficoltà nel far prosperare.\n\nPiccola perseveranza reca salute,\n\ngrande perseveranza reca sciagura.\n\nCi si trova in una situazione nella quale non si ha alcuna possibilità di esprimere le proprie buone intenzioni in modo che davvero prendano forma e vengano comprese. Altri si intromettono e distorcono tutto ciò che si fa. In tal caso occorre essere prudenti e procedere per gradi. Non bisogna voler ottenere qualcosa di grandioso con la forza; poiché questo può riuscire soltanto quando già si gode della fiducia generale. Solo in silenzio, con lavoro assiduo e scrupoloso, si può agire per gradi finché la situazione non si chiarisca e l’impedimento non cada.",
      "6": "Cavallo e carro si distaccano.\n\nLacrime di sangue sgorgano.\n\nPer alcuni le difficoltà iniziali sono troppo gravi. Vi rimangono impigliati e non sanno più districarsi. Lasciano cadere le braccia e abbandonano la lotta. Una tale rinuncia è certamente tra le cose più tristi. Perciò Confucio aggiunge l’osservazione: «Lacrime di sangue sgorgano: non bisogna persistere in questo atteggiamento».23"
    }
  },
  "4": {
    "title": "4. Mêng - La Stoltezza giovanile",
    "judgment": "Stoltezza giovanile ha riuscita.\n\nNon io ricerco il giovane stolto,\n\nil giovane stolto ricerca me.\n\nConsultato una prima volta, io do responso.\n\nSe egli interroga due, tre volte, è importuno.\n\nSe egli importuna non do responso.\n\nPropizia è perseveranza.\n\nNel giovane la stoltezza non è un male. La riuscita può arriderle. Bisogna però trovare un maestro esperto e poi avere nei suoi confronti il comportamento giusto. Occorre innanzitutto riconoscere la propria inesperienza e poi rivolgersi al maestro. Solo questa modestia e questo interesse garantiscono la necessaria apertura, che si manifesterà in un rispettoso riconoscimento delle qualità del maestro.\n\nIl maestro deve quindi aspettare tranquillamente, finché lo si ricerca. Non deve offrirsi da sé: solo così l’insegnamento avverrà nel momento giusto e nel modo giusto.\n\nLe risposte che il maestro dà alle domande dell’allievo devono essere chiare e precise come quelle che desidera ricevere chi consulta un oracolo. Esse devono poi essere accettate come soluzione dei dubbi e come decisione. Continuare a interrogare con domande diffidenti o sbadate serve solo a importunare il maestro, e sarà meglio ignorarle con il silenzio, come l’oracolo che dà una risposta sola e non presta attenzione a domande dubitose e insidiose.\n\nSe a questo punto subentra una perseveranza che non si affievolisce finché l’insegnamento non sia stato assimilato punto per punto, un bel successo sarà sicuro.\n\nIl segno dà dunque consigli destinati a colui che insegna come a colui che impara.",
    "image": "Ai piedi del monte sgorga una fonte:\n\nl’immagine della giovinezza.\n\nCosì il nobile alimenta il suo carattere\n\nagendo con cura e serietà.\n\nLa sorgente riesce a scorrere e a superare il ristagno riempiendo tutte le cavità che incontra sul suo cammino. Così la via da seguire per formare il carattere è quella dell’accuratezza che non sorvola su nulla ma che gradatamente e con costanza, come l’acqua, colma tutte le lacune e così progredisce.",
    "lines": {
      "1": "Per far progredire lo stolto\n\nè propizio mettere l’uomo sotto disciplina.\n\nBisogna togliere i vincoli.\n\nContinuare così reca umiliazione.\n\nAll’inizio dell’educazione sta la norma. L’inesperienza della gioventù è incline a prendere dapprima tutto con leggerezza e quasi come gioco. Bisogna allora mostrarle la serietà della vita. Un certo raccoglimento delle forze, raggiunto con una rigida disciplina, è bene. Chi gioca con la vita non viene mai a capo di nulla. Ma la disciplina non deve degenerare in rigore militaresco. Continuo rigore produce umiliazione e paralizza la forza.",
      "2": "Sopportare lo stolto in mitezza reca salute.\n\nSaper prendere le donne reca salute.\n\nIl figlio è all’altezza delle cure domestiche.\n\nQui è rappresentato un uomo che non possiede potere esteriore ma che ha la forza necessaria per reggere la responsabilità che gli grava sulle spalle. Egli possiede quella superiorità interiore e quella forza che sanno sopportare con mitezza le insufficienze della stoltezza umana. Il medesimo atteggiamento vale di fronte alle donne in quanto sesso debole. Bisogna saperle prendere e apprezzare con una certa cavalleresca indulgenza. Solo con questa unione di forza interiore e di riservatezza esteriore si potrà assumere la responsabilità di dirigere un più ampio organismo sociale e si avrà davvero successo in questa impresa.",
      "3": "Non prenderai una ragazza\n\nche vede un uomo di bronzo\n\ne non rimane in possesso di se stessa.\n\nNulla è propizio.\n\nUn uomo debole e inesperto che aspira a grandi cose perde facilmente la propria individualità quando vede una personalità forte in alta posizione e la imita come uno schiavo. Egli somiglia a una ragazza che si concede quando incontra un uomo pieno di vigore. Di fronte a un atteggiamento così servile non bisogna mostrarsi indulgenti. L’indulgenza non gioverebbe né all’adolescente né all’educatore.\n\nLa dignità di una fanciulla esige che essa aspetti di essere chiesta in sposa. In ambo i casi è indegno offrirsi da sé, e non è bene accettare una tale offerta.",
      "4": "Stoltezza di mente ristretta reca umiliazione.\n\nLa cosa più sciagurata per la stoltezza giovanile è lasciarsi irretire in vuote illusioni. Quanto più caparbiamente essa si aggrappa a tali fantasie lontane dalla realtà, tanto più certamente attira su di sé umiliazione.\n\nQuando l’educatore si trova di fronte a una mente stolta e ristretta, spesso non gli rimane altra via che abbandonarla per un certo tempo a se stessa senza risparmiarle l’umiliazione derivante dal suo contegno. Questa è spesso la sola via di salvezza.",
      "5": "Stoltezza fanciullesca reca salute.\n\nUn uomo inesperto che ricerca l’insegnamento con animo infantile e senza pretese si comporta bene. Perché colui che, esente da superbia, si sottomette al maestro sarà certamente avvantaggiato.",
      "6": "Quando si punisce la stoltezza non è propizio commettere prevaricazioni.\n\nPropizio è soltanto difendersi da prevaricazioni.\n\nIn certe circostanze uno stolto incorreggibile deve essere punito. Chi non vuole udire deve sentire. Questa punizione è ben diversa da una reazione impulsiva. L’imposizione della pena non deve avvenire nell’ira, ma limitarsi a una difesa oggettiva contro ingiustificate prevaricazioni. La punizione non è mai fine a se stessa: deve servire solo ad assicurare l’ordine.\n\nCiò vale sia per l’educazione sia per i provvedimenti che un governo prende contro una popolazione che si sia resa colpevole di eccessi. L’intervento del governo deve essere sempre e soltanto difensivo e ha l’unico scopo di instaurare la sicurezza e la quiete pubblica."
    }
  },
  "5": {
    "title": "5. Hsü - L’Attesa (il Nutrimento)",
    "judgment": "L’attesa.\n\nSe sei verace hai luce e riuscita.\n\nPerseveranza reca salute.\n\nPropizio è attraversare la grande acqua.\n\nL’attesa non è un vano sperare. Essa ha la certezza interiore di raggiungere la meta. Unicamente questa certezza interiore dà la luce che sola conduce alla riuscita. Ciò porta alla perseveranza che reca salute e conferisce la forza per attraversare la grande acqua.\n\nUn pericolo ci sta dinanzi e bisogna superarlo. Debolezza e impazienza non possono far nulla. Solo chi è forte potrà affrontare il proprio destino, poiché egli è capace di persistere nell’attesa grazie alla sua sicurezza interiore. Questa forza si manifesta in una sincerità inesorabile. Solo se si sanno vedere le cose come sono, guardandole in faccia, senza inganni e illusioni, dagli avvenimenti nasce una luce che indica la via per riuscire. A ciò deve seguire un’azione risoluta e perseverante; poiché soltanto andando decisi incontro al proprio destino si può venirne a capo. Allora è possibile attraversare la grande acqua, cioè prendere la decisione e superare il pericolo.",
    "image": "Nubi salgono nel cielo: l’immagine dell’attesa.\n\nCosì il nobile mangia e beve, ed è lieto e di buon umore.\n\nQuando le nubi salgono nel cielo è indizio di pioggia. Non si può fare altro che attenderne la caduta. Così avviene anche nella vita quando un destino si prepara. Fintanto che il momento non è ancora maturo non bisogna darsi pensiero né voler plasmare il futuro intervenendo e affaccendandosi; si deve invece accumulare tranquillamente forza per il corpo, mangiando e bevendo, e per lo spirito, stando sereni e di buon umore. Il destino giunge spontaneo, da sé, e allora si è pronti.",
    "lines": {
      "1": "Attendere fuori le mura.\n\nPropizio è rimanere nel durevole.\n\nNessuna macchia.\n\nIl pericolo è ancora lontano. Si attende in una vasta pianura. La situazione è ancora semplice. Vi è soltanto nell’aria qualcosa che sta arrivando. È opportuno mantenere le proprie abitudini di vita fintanto che è possibile. Solo in questo modo si può evitare un prematuro sperpero di energie e si rimane esenti da macchie ed errori che in seguito porterebbero a un indebolimento.",
      "2": "Attendere sulla sabbia.\n\nAvviene qualche battibecco.\n\nLa fine reca salute.\n\nIl pericolo si avvicina a poco a poco. La sabbia è vicina alla sponda del fiume. Il fiume significa pericolo. Cominciano a manifestarsi degli attriti. In tali tempi nasce facilmente una irrequietezza generale. Ci si attribuiscono a vicenda delle colpe. Colui che rimane pacato riuscirà ad appianare le cose. Ogni maldicenza dovrà finalmente tacere se non la si favorisce con risposte risentite.",
      "3": "Attendere nella melma\n\nprovoca la venuta del nemico.\n\nLa melma, già lambita dall’acqua del fiume, non è luogo propizio per l’attesa. Invece di raccogliere le forze per attraversare l’acqua con un solo balzo, si è presa una rincorsa precipitosa, il cui vigore ha condotto appunto solo fino alla melma. Una tale situazione sfavorevole attira dall’esterno i nemici, i quali, come è naturale, sfruttano le circostanze. Solo con serietà e prudenza è possibile premunirsi contro i danni.",
      "4": "Attendere nel sangue.\n\nFuori da questa buca!\n\nLa situazione è estremamente pericolosa. Ha assunto la massima gravità, si tratta di vita o di morte. C’è da aspettarsi da un momento all’altro uno spargimento di sangue. Non si può andare né avanti né indietro. Si è tagliati fuori, come in una buca. Bisogna semplicemente resistere e accettare la propria sorte. Questa calma, che non peggiora il danno con il voler agire, è l’unica via per uscire alla fine dalla pericolosa buca.",
      "5": "Attendere bevendo e mangiando.\n\nPerseveranza reca salute.\n\nAnche in mezzo al pericolo vi sono pause di calma durante le quali si sta relativamente bene. Se si possiede un’adeguata forza interiore si sfrutteranno le pause per rinvigorirsi per la nuova lotta. Si è in grado di godere del momento senza lasciarsi distogliere dalla meta; poiché vi è bisogno di perseveranza per rimanere vincitori.\n\nAnche nella vita pubblica è così. Non si può raggiungere tutto in una volta. È suprema saggezza concedere alla gente momenti di ristoro che ravvivano la gioia del lavoro e aiutano a concludere l’opera. In ciò sta celato il segreto di questo esagramma. Esso si distingue dal segno «l’Impedimento» perché nell’attesa si è sicuri di sé e quindi si difende contro ogni insidia la quiete della serenità interiore.",
      "6": "Si finisce nella buca.\n\nEcco che arrivano tre ospiti non invitati.\n\nOnorali, e alla fine viene salute.\n\nL’attesa è finita: il pericolo non si può più scongiurare. Si finisce nella buca, bisogna arrendersi all’inevitabile. Tutto sembra essere stato vano. Ma proprio in questa situazione disperata gli avvenimenti prendono una piega imprevista. Dall’esterno ha luogo un intervento, senza che lo si sia provocato, e dapprima sorge il dubbio se intenderlo come salvezza o annientamento. Allora è opportuno rimanere interiormente flessibili. Non rinchiudersi caparbi e scontrosi in se stessi; anzi il giusto comportamento è accogliere con rispetto la nuova svolta. Così si esce finalmente dal pericolo e tutto si conclude bene. Anche i cambiamenti fortunati si presentano spesso in una forma che dapprima ci appare inquietante.24"
    }
  },
  "6": {
    "title": "6. Sung - La Lite",
    "judgment": "La lite: sei verace e vieni impedito.\n\nAccorto fermarsi a metà strada reca salute.\n\nCondurre a termine reca sciagura.\n\nPropizio è vedere il grande uomo.\n\nNon propizio è attraversare la grande acqua.\n\nIl litigio nasce quando ci si sente dalla parte della ragione e tuttavia si incontra resistenza. Senza la convinzione di aver ragione l’incontro con una resistenza conduce solo a perfidia o a violenta prevaricazione, ma non a lite aperta.\n\nQuando si è coinvolti in una lite la sola cosa che possa recar salute è una forte assennatezza pronta ad abbandonare in qualsiasi momento la lite e a conciliarsi a metà strada. Perseguire la lite sino all’amara fine è male anche quando si ha ragione, perché così si perpetua l’inimicizia. È importante vedere il grande uomo, cioè un uomo imparziale la cui autorità sia sufficiente per conciliare pacificamente la lite o per dirimerla equamente. In tempi di dissidio bisogna anche evitare di «attraversare la grande acqua», cioè non si devono affrontare imprese pericolose, poiché queste, per riuscire, richiedono la concordia di tutte le forze. Lite all’interno paralizza la forza per vincere il pericolo esterno.",
    "image": "Cielo e acqua vanno in direzioni opposte:\n\nl’immagine della lite.\n\nCosì il nobile, di ogni faccenda che imprende, pondera l’inizio.\n\nL’immagine indica che le cause della lite sono già presenti nelle direzioni contrarie delle due parti. La semplice esistenza di tali indirizzi contrastanti porta necessariamente alla lite. Perciò, per evitarla, tutto deve essere ben meditato fin dall’inizio. Quando diritti e doveri sono esattamente definiti, o quando si uniscono uomini dagli indirizzi spirituali paralleli, le cause di lite sono eliminate in anticipo.",
    "lines": {
      "1": "Se non si perpetua la cosa,\n\navviene un piccolo battibecco.\n\nAlla fine viene salute.\n\nFintanto che la lite è ancora all’inizio la miglior cosa da fare è lasciarla cadere. Specialmente di fronte a un avversario più forte non è consigliabile arrischiarne la prosecuzione. Si può giungere forse a un piccolo diverbio, ma alla fine tutto si assesta.",
      "2": "Non si può litigare, si rincasa per altra via.\n\nLa gente della propria città, trecento casate,\n\nrimane esente da colpa.\n\nQuando si lotta contro un avversario più forte ritirarsi non è un’onta. Se ci si ritira per tempo si evitano amare conseguenze. Se si volesse provocare l’impari lotta per un malinteso senso dell’onore, ci si attirerebbe da sé la sciagura. In un caso simile un saggio spirito di conciliazione va a beneficio di tutta la comunità, che così non viene coinvolta nella lite.",
      "3": "Nutrirsi di antica virtù dà perseveranza.\n\nPericolo, alla fine viene salute.\n\nSe sei al servizio di un re,\n\nnon ricercare opere.\n\nVi è qui un monito contro il pericolo insito nella voglia di accaparrare. Solo le cose onestamente acquisite per meriti precedenti rimangono un possesso duraturo. Un tale possesso può, è vero, essere talvolta contestato, ma non potrà essere sottratto poiché rappresenta una legittima proprietà. Ciò che ci appartiene grazie alla forza della nostra natura non possiamo perderlo. Quando si entra al servizio di un superiore si può evitare la lite soltanto se non si cerca prestigio per se stessi. L’importante è che il lavoro sia compiuto. L’onore vada pure all’altro.",
      "4": "Non si può litigare,\n\nsi torna indietro e ci si arrende alla sorte,\n\nsi cambia e si trova pace nella perseveranza.\n\nSalute!\n\nDapprima l’animo è senza pace. Non si è contenti della situazione attuale e si vorrebbe migliorarla attraverso un conflitto. Si ha di fronte un avversario più debole e perciò si potrebbe benissimo sostenere la lite – a differenza di quanto avviene col nove al secondo posto – ma non si può litigare perché non si trova l’intima giustificazione e la buona coscienza per agire in questo senso. Perciò si ritorna indietro e ci si arrende alla sorte. Si muta il proprio atteggiamento trovando così pace durevole nell’armonia con la legge eterna. Ciò reca salute.",
      "5": "Litigare davanti a lui reca sublime salute.\n\nQui è mostrato colui che dirime la lite, l’uomo potente e giusto che possiede la forza per far prevalere il diritto. A lui si può deferire con fiducia la controversia. Se si ha ragione si ottiene grande salute.",
      "6": "Anche se ci vien conferita una cintura di cuoio,\n\nalla fine di un mattino ci viene strappata tre volte.\n\nSi fa riferimento a un uomo che ha condotto la lite sino all’amara fine e ha avuto ragione. Egli riceve un’onorificenza; ma la felicità non dura. Le contestazioni ricominciano, e litigi senza fine ne sono la conseguenza."
    }
  },
  "7": {
    "title": "7. Shih - L’Esercito",
    "judgment": "L’esercito ha bisogno di perseveranza e di un uomo forte.\n\nSalute senza macchia.\n\nUn esercito è una massa che, per diventare esercito, esige organizzazione. Senza salda disciplina non si può raggiungere nulla. Ma questa disciplina non la si può ottenere con mezzi violenti. Occorre invece che vi sia un uomo forte, il quale si accattivi i cuori e desti entusiasmo. Per poter dar prova di sé egli deve possedere l’incondizionata fiducia del suo sovrano, il quale a sua volta deve, finché dura la guerra, lasciargli la piena responsabilità. Una guerra è però sempre una cosa pericolosa e porta con sé danni e devastazioni. Perciò non bisogna intraprenderla con leggerezza, ma usarla solo come estremo rimedio, quasi fosse un farmaco velenoso. Un esperto condottiero deve spiegare al popolo i giusti motivi di una guerra, indicando uno scopo chiaro e comprensibile. Solo se la guerra ha uno scopo ben definito al quale il popolo possa consapevolmente prestarsi, nascono quell’unità e quella convinzione che portano alla vittoria. Ma il condottiero deve anche provvedere affinché le passioni della guerra e l’ebbrezza della vittoria non producano ingiustizie tali da non raccogliere il consenso generale. Giustizia e perseveranza sono le condizioni fondamentali affinché tutto vada per il meglio.",
    "image": "Nel grembo della terra vi è l’acqua:\n\nl’immagine dell’esercito.\n\nCosì il nobile, magnanimo verso il popolo, accresce le sue masse.\n\nL’acqua sotterranea sta invisibile nel grembo della terra. Allo stesso modo la potenza militare di un popolo sta invisibile in seno alle masse.\n\nOgni contadino diventa soldato quando il pericolo incombe, e ritorna al suo aratro quando la guerra è finita. Chi è magnanimo verso il popolo ne guadagna l’amore; e il popolo che vive sotto un governo clemente diventa forte e vigoroso. Solo un popolo economicamente forte può avere peso in guerra. Bisogna dunque pensare alla potenza favorendo le condizioni economiche del popolo e governandolo in modo umano. Solo dove sussiste questo legame invisibile tra governo e popolo, così che il popolo si senta tutelato dal suo governo, come l’acqua nel grembo della terra, là soltanto è possibile condurre vittoriosamente una guerra.",
    "lines": {
      "1": "Un esercito deve marciare in buon ordine.\n\nSe questo non è buono incombe sciagura.\n\nAll’inizio di un’impresa militare deve regnare l’ordine. Occorre che vi sia un motivo giusto e convincente. L’obbedienza e il coordinamento delle truppe devono essere bene organizzati, altrimenti l’insuccesso è l’inevitabile conseguenza.",
      "2": "In mezzo all’esercito!\n\nSalute! Nessuna macchia!\n\nIl re conferisce triplice onorificenza.\n\nIl condottiero deve stare in mezzo al suo esercito. Deve sentirne il polso e dividere la buona e la cattiva sorte con le masse che comanda. Solo in questo modo è pari al grave compito che gli spetta. Egli ha anche bisogno di riconoscimento da parte del sovrano. Le onorificenze che riceve sono giustificate, poiché non si tratta di preferenze personali: nel condottiero viene infatti onorato l’intero esercito di cui egli occupa il centro.",
      "3": "L’esercito conduce cadaveri sul carro. Sciagura!\n\nUna delle interpretazioni possibili allude a una sconfitta dovuta al fatto che persone diverse dal condottiero prescelto s’immischiano nel comando. Un’altra interpretazione concorda con questa nel senso, ma l’espressione «condurre cadaveri sul carro» è interpretata altrimenti. Durante i funerali e i sacrifici funebri era costume, in Cina, che il defunto al quale si offriva il sacrificio fosse rappresentato da un ragazzo della sua famiglia, che sedeva al posto del morto e veniva onorato in sua vece. Da tale rito questa interpretazione trae il senso che sul carro sta seduto un «ragazzo-cadavere», cioè che l’autorità non emana da chi dovrebbe esercitarla, ma è usurpata da altri. Forse questa difficoltà si può eliminare ammettendo un errore di trascrizione (si deve leggere fan = tutti, invece di shih = cadavere). Allora il senso sarebbe senz’altro: quando nell’esercito la folla si rende padrona (viaggia sul carro), ne segue sciagura.",
      "4": "L’esercito si ritira. Nessuna macchia.\n\nQuando si ha di fronte un nemico di forza superiore, col quale è senza speranza combattere, ritirarsi in buon ordine è l’unica cosa giusta, affinché l’esercito sia preservato da sconfitta e disgregazione. Non è affatto un segno di coraggio o di forza voler accettare in ogni caso un combattimento senza speranza.",
      "5": "Nel campo vi è selvaggina. È propizio catturarla.\n\nSenza macchia.\n\nIl più anziano conduca l’esercito.\n\nIl meno anziano conduce cadaveri,\n\nallora perseveranza reca sciagura.\n\nLa selvaggina si trova nel campo, vale a dire che ha abbandonato la sua dimora abituale, la foresta, e ha fatto irruzione nei campi devastandoli. Si allude a un’irruzione del nemico. In questo caso lotta energica e punizione sono pienamente giustificate. Solo che la lotta dev’essere condotta secondo le regole, senza mai degenerare in una mischia selvaggia in cui ciascuno si batte per proprio conto. Ciò condurrebbe, nonostante tutta la perseveranza e il valore, a sciagura. L’esercito deve comunque essere diretto da un condottiero esperto. La guerra va guidata; la moltitudine non deve semplicemente ammazzare chi capita, altrimenti si viene sconfitti; e la sciagura incombe, nonostante ogni perseveranza.",
      "6": "Il grande principe emana ordini,\n\nfonda Stati, infeuda famiglie.\n\nUomini comuni non vanno impiegati.\n\nLa guerra è finita vittoriosamente. La vittoria è raggiunta, il re distribuisce feudi e proprietà ereditarie tra i suoi fedeli. È importante non permettere che gente comune giunga al potere. Se hanno cooperato si può compensarli con denaro. Ma per evitare ogni abuso bisogna astenersi dal concedere loro proprietà terriere e diritti di signoria."
    }
  },
  "8": {
    "title": "8. Pi - La Solidarietà",
    "judgment": "La solidarietà reca salute.\n\nScruta l’oracolo ancora una volta\n\nper sapere se possiedi sublimità, durata e perseveranza;\n\nallora non vi è macchia.\n\nGli incerti si accostano a poco a poco.\n\nChi arriva troppo tardi ha sciagura.\n\nSi tratta di aggregarsi ad altri per completarsi e favorirsi reciprocamente rimanendo uniti. Una tale unione richiede un centro attorno al quale gli altri si raccolgano. Diventare centro di coesione degli uomini è cosa difficile e di grande responsabilità. Richiede grandezza interiore, costanza e forza. Perciò chi vuole radunare altri attorno a sé si esamini con cura per stabilire se è all’altezza dell’impresa; poiché l’uomo che vi si accinge senza possedere il sigillo di chi è chiamato a farlo provoca più confusione di quanta ve ne sarebbe se il raduno non avesse avuto luogo.\n\nDove però esiste un vero centro di coesione, gli incerti, quelli che all’inizio esitavano ancora, si avvicinano a poco a poco da sé. Coloro che arrivano troppo tardi ne subiscono il danno, poiché anche per il raduno esiste il momento giusto. I rapporti si annodano e si rinsaldano secondo determinate leggi interiori. Esperienze comuni li consolidano; chi arriva troppo tardi e non può partecipare a queste fondamentali esperienze comuni soffrirà nel trovare, come ultimo arrivato, la porta chiusa.\n\nChi però ha riconosciuto la necessità dell’unione e non sente in sé la forza di fungere da centro della solidarietà ha il dovere di aggregarsi a un’altra comunità coerente.25",
    "image": "Sulla terra sta l’acqua: l’immagine della solidarietà.\n\nCosì gli antichi re hanno concesso i singoli Stati come feudi e hanno curato amichevoli rapporti con i principi feudatari.\n\nL’acqua sulla terra colma tutte le cavità e alla terra aderisce saldamente. L’organizzazione sociale dell’antichità era fondata su questo principio di solidarietà tra subordinati e sovrano. L’acqua confluisce da sé perché in tutte le sue parti obbedisce alle medesime leggi. Così anche la società umana deve essere solidale in virtù di una comunanza di interessi che dà a ogni singolo la sensazione di essere membro di un tutto. Il potere centrale di un organismo sociale deve provvedere affinché ogni membro trovi il suo vero interesse nella solidarietà, come avveniva in Cina nell’antichità, quando un rapporto paterno esisteva tra il re e i suoi feudatari.",
    "lines": {
      "1": "A lui attieniti sincero e fedele: ciò non è macchia.\n\nVerità come una terrina colma:\n\ncosì infine viene dall’esterno salute.\n\nQuando si tratta di stringere relazioni, la sola base giusta è la completa sincerità. Questo atteggiamento, rappresentato dall’immagine di una scodella di terracotta colma, nella quale tutto è contenuto e nulla è vuota forma, non si manifesta con parole sottili, bensì attraverso la forza dell’interiorità; e questa forza è così grande da attirare a sé la buona sorte dall’esterno.",
      "2": "Attieniti a lui interiormente. Perseveranza reca salute.\n\nSe si accolgono con rettitudine e perseveranza le sollecitazioni che dall’alto ci invitano ad agire, i rapporti con l’altro sono essenzialmente di natura interiore; non si perde se stessi. Chi invece ricerca un sodalizio per ambizione e opportunismo non segue il sentiero del nobile, che conserva la sua dignità; bensì si prostituisce.",
      "3": "Tu sei solidale con persone\n\nche non sono quelle adatte.\n\nSi è spesso in compagnia di persone che non appartengono alla nostra sfera. In questo caso non bisogna lasciarsi indurre a una falsa confidenza per forza d’abitudine. Non è necessario dire che ciò sarebbe male. La socievolezza senza intimità è la sola cosa giusta di fronte a persone simili; soltanto così ci si mantiene liberi per un successivo rapporto con le persone congeniali.",
      "4": "Anche esteriormente attieniti a lui. Perseveranza reca salute.\n\nQui si sono già instaurati i rapporti con un uomo che è il centro della solidarietà. Allora si può e si deve mostrare anche apertamente la propria affezione. Bisogna solo rimanere fermi e non lasciarsi distogliere da nessuna circostanza.",
      "5": "Palesamento della solidarietà.\n\nIl re durante la caccia fa battere solo da tre lati\n\ne rinuncia alla selvaggina che fugge prima.\n\nI cittadini non hanno bisogno di essere messi in guardia.\n\nSalute!\n\nEra uso nell’antica Cina, durante le cacce reali, che i battitori sospingessero la selvaggina da tre lati. Dal quarto lato la selvaggina poteva fuggire. Gli animali che non lo facevano dovevano passare per un varco, dietro il quale stava il re pronto a colpire. Solo quelli che passavano di là venivano uccisi; quelli che deviavano prima erano liberi di scappare. Questo costume corrispondeva all’animo regale, che non intendeva trasformare la caccia in un massacro ma prendeva di mira solo la selvaggina che, per così dire, si era esposta ai colpi volontariamente.\n\nAppare qui un sovrano, o un uomo autorevole, venerato dalla gente. Egli accoglie chi viene da lui, lascia perdere chi non viene. Non prega nessuno, non adula nessuno: accorrono tutti da sé. In questo modo, tra coloro che stanno dalla sua parte si forma una libera subordinazione. La gente non ha bisogno di forzare i propri sentimenti, anzi può mostrare con franchezza il proprio animo. È affezionata spontaneamente al suo signore, e non occorrono misure poliziesche. Anche per la vita in generale è valida questa libertà. Non bisogna sforzarsi di ottenere il favore delle persone. Se coltiviamo dentro di noi la purezza e la forza necessarie per un centro di coesione, coloro che ci sono destinati si presentano spontaneamente.",
      "6": "Egli non trova nessun capo per associarsi. Sciagura.\n\nIl capo è l’inizio. Senza un buon inizio non vi è buona fine. Se si è perduto il momento e ora si continua a esitare, rifuggendo da una vera, completa dedizione, troppo tardi ci si pentirà dell’errore."
    }
  },
  "9": {
    "title": "9. Hsiao Ch’u - La Forza domatrice del piccolo",
    "judgment": "La forza domatrice del piccolo ha riuscita.\n\nDense nubi, nessuna pioggia dalle nostre contrade occidentali.\n\nQuesta metafora deriva dalla situazione esistente in Cina al tempo del re Wên, che era oriundo d’Occidente, ma si trovava in quell’epoca in Oriente, alla corte del gran re, il tiranno Chou Hsin. Il momento della grande azione non era ancora giunto. Egli poteva in parte tenere a bada il tiranno soltanto rivolgendogli buoni consigli. Da qui l’immagine di abbondanti nubi che salgono promettendo al paese irrigazione e prosperità, ma che per ora non danno luogo alla pioggia. La situazione non è sfavorevole, vi sono prospettive di successo finale, ma la via è ancora piena di ostacoli. Si possono svolgere soltanto attività preparatorie. Si può agire solo attraverso piccoli mezzi e buone parole. Il momento della grande azione decisiva non è ancora giunto; si riesce però a frenare e ad ammansire in misura limitata. Per far valere la propria volontà occorrono una ferma risolutezza interiore e un mite adattamento esteriore.",
    "image": "Il vento soffia nel cielo:\n\nl’immagine della forza domatrice del piccolo.\n\nCosì il nobile affina le forme esteriori della sua natura.\n\nIl vento spinge e aggrega le nubi nel cielo, ma poiché è soltanto aria senza un corpo solido non può produrre effetti grandi e durevoli. Anche all’uomo, in tempi in cui una grande azione verso l’esterno non è possibile, non rimane altra via che affinare in piccolo le manifestazioni della propria natura.",
    "lines": {
      "1": "Ritorno alla via. Come potrebbe questo essere una macchia! Salute!\n\nÈ nell’indole del forte spingersi innanzi. Così però egli incorre in una serie di ostacoli, e per questo motivo ritorna alla via corrispondente alla sua situazione, sulla quale è libero di avanzare o di ritirarsi. È giusto e ragionevole che non si voglia ottenere un risultato usando la violenza, e ciò, per la natura stessa delle cose, reca salute.",
      "2": "Si lascia indurre a ritornare. Salute!\n\nL’intenzione è quella di avanzare. Ma prima ancora che si sia fatto un passo l’esempio di altre persone affini ci mostra che la via è piena di ostacoli. In tal caso un uomo deciso e ragionevole non si esporrà mai a uno smacco personale, ma si ritirerà assieme ad altri della sua stessa indole, quando l’aspirazione a progredire non corrisponde al tempo. Ciò reca salute perché in tal modo egli non espone se stesso.",
      "3": "Dal carro si staccano i raggi delle ruote.\n\nMarito e moglie stralunano gli occhi.\n\nQui c’è il tentativo di farsi avanti con la forza, nella consapevolezza che il potere ostacolante ha poca consistenza. Ma le circostanze sono tali che il debole ha di fatto il sopravvento e questo tentativo di assalto improvviso non può riuscire. Circostanze esteriori impediscono il progresso, come un carro non può avanzare quando i raggi delle sue ruote si staccano. A questo cenno del destino non ci si rassegna ancora, e perciò avvengono discussioni stizzose come tra due coniugi. Naturalmente questo stato non è favorevole, e anche se la situazione permette alla parte più debole di resistere, ciò comporta troppe difficoltà per poter produrre un effetto soddisfacente. Di conseguenza nemmeno il forte può usare la propria energia per influire positivamente sul suo ambiente; ha conosciuto uno smacco laddove si aspettava una facile vittoria, e in questo modo ha compromesso la propria dignità.",
      "4": "Se sei verace svanisce il sangue e si allontana l’angoscia. Nessuna macchia.\n\nIn posizione difficile e piena di responsabilità bisogna frenare il potente, al cui fianco si sta quale guida, in modo che avvenga ciò che è giusto. In ciò sta un grave pericolo, tale da far temere persino spargimento di sangue. Ma il potere della veracità disinteressata è maggiore di tutti questi impedimenti. Essa ha un effetto tale per cui si conducono a termine con successo i propri sforzi e si elimina ogni pericolo di spargimento di sangue e ogni paura.",
      "5": "Se sei unito in fedeltà e sincerità,\n\nsei ricco nel tuo prossimo.\n\nLa fedeltà conduce a solida unione, perché si basa sul reciproco completamento. Per la parte più debole la fedeltà consiste nella dedizione, per quella più forte nella fidatezza. Questo completamento reciproco conduce alla vera ricchezza, che tanto più si palesa in quanto non la si tiene tutta per sé ma la si possiede in comune con chi ci è più vicino. Gioia condivisa è gioia doppia.",
      "6": "Viene la pioggia, viene la quiete.\n\nCiò è dovuto alla durevole azione del carattere.\n\nLa moglie perseverando finisce in pericolo.\n\nLa luna è quasi piena. Se il nobile persiste\n\nsi ha sciagura.\n\nEcco il successo. Il vento ha radunato la pioggia. Un punto fermo è raggiunto. Ciò è avvenuto in seguito al graduale accumularsi di piccoli effetti, e questi sono frutto del rispetto portato a un carattere superiore. Un successo simile, messo insieme pezzo per pezzo, richiede però grande cautela. Se ora ci si abbandonasse all’illusione di potersene far forti, ciò sarebbe pericoloso. Il principio femminile, debole, che ha ottenuto la vittoria, non deve mai richiamarvisi con ostinazione: ciò attirerebbe il pericolo. La forza scura nella luna è al suo massimo quando la luna è quasi piena. Quando la luna è piena e sta direttamente di fronte al sole, è inevitabile che cali. In simili condizioni bisogna accontentarsi di ciò che si è raggiunto. Continuare ad avanzare prima che sia venuto il tempo arrecherebbe sciagura."
    }
  },
  "10": {
    "title": "10. Lü - Il Procedere",
    "judgment": "Procedere sulla coda della tigre.\n\nEssa non morde l’uomo. Riuscita.\n\nLa situazione è veramente difficile. Fortissimo e debolissimo stanno in immediata vicinanza. Il debole va dietro al forte e lo infastidisce. Ma il forte lascia correre e non gli arreca alcun male, poiché il contatto è sereno e non offensivo.\n\nNei rapporti umani si può avere a che fare con persone selvatiche, intrattabili. In questo caso si raggiunge il proprio scopo se ci si comporta con dignità. Buone, gradevoli forme del procedere conducono alla riuscita anche nei confronti di persone irritabili.",
    "image": "Sopra il cielo, sotto il lago: l’immagine del procedere.\n\nCosì il nobile distingue superiore e inferiore,\n\ne consolida i sentimenti del popolo.\n\nCielo e lago mostrano un dislivello inerente alla loro natura e quindi non offuscato da alcuna invidia. Anche tra gli uomini devono esservi dislivelli. È impossibile giungere a un livellamento generale. Ma è importante che le differenze di rango nella società umana non siano arbitrarie e ingiuste; poiché invidia e lotta di classe ne sarebbero la conseguenza inevitabile. Quando invece le differenze esteriori di rango corrispondono a un giustificato diritto intrinseco, quando la dignità interiore è il criterio che determina il rango esteriore, allora gli uomini si acquietano e la società vive nell’ordine.",
    "lines": {
      "1": "Procedere semplice. Progredire senza macchia.\n\nCi si trova in una situazione nella quale non si è ancora vincolati dagli obblighi sociali. Se si procede con semplicità si rimane liberi da obblighi sociali e si possono seguire tranquillamente le inclinazioni del proprio cuore, poiché non si pretende nulla dagli uomini, anzi ci si accontenta. Il procedere non significa stare fermi bensì progredire. Ci si trova in una situazione iniziale molto umile. Si possiede però la forza interiore che garantisce il progresso. Se ci si accontenta della semplicità si può progredire senza macchia. Chi non sa stare quieto in condizioni modeste vuole spingersi in avanti; è ambizioso e inquieto perché vuole sfuggire a bassezza e povertà con il suo procedere, non già perché voglia realmente produrre qualcosa. Raggiunta la meta, diventerà certamente altezzoso e amante del lusso. Perciò il suo progredire è offuscato da macchia. L’uomo di valore si accontenta invece di un procedere semplice. Vuole progredire per produrre qualcosa. Raggiunta la meta, produce realmente, e tutto si conclude bene.",
      "2": "Procedere sulla via semplice, piana.\n\nLa perseveranza di un uomo oscuro reca salute.\n\nQui viene rappresentata la situazione di un saggio solitario. Egli si tiene lontano dal trambusto del mondo, egli non cerca nulla, non pretende nulla da nessuno e non si lascia accecare da mete allettanti. Rimane fedele a se stesso e cammina così su una strada pianeggiante, in pace, attraverso la vita. Poiché è frugale e non sfida il destino, rimane libero da complicazioni.",
      "3": "Un orbo sa vedere, uno sciancato sa procedere.\n\nEgli procede sulla coda della tigre. Questa morde l’uomo.\n\nSciagura!\n\nUn guerriero agisce così per il suo grande principe.\n\nUn orbo sa vedere, ma non quanto basta per veder chiaro. Uno sciancato sa procedere, ma non quanto basta per avanzare. Se un uomo affetto da tali debolezze si ritiene ugualmente forte e si getta nel pericolo, attira su di sé sciagura, poiché intraprende qualcosa che va al di là delle sue forze. Questo temerario modo di precipitarsi in avanti senza tener conto delle proprie forze può tutt’al più essere giustificato nel caso di un guerriero che combatte per il suo principe.",
      "4": "Egli procede sulla coda della tigre.\n\nPrudenza e circospezione conducono infine alla salute.\n\nSi tratta di un’impresa pericolosa. Sussiste la forza interiore per portarla a termine. Ma la forza interiore si congiunge all’esterno con esitante prudenza (è il contrario di ciò che avviene per la linea precedente, che pur essendo interiormente debole si manifesta all’esterno spingendosi in avanti). Così il successo finale è sicuro e consiste nell’ottenere ciò che si vuole, ossia nel superare il pericolo continuando ad avanzare.",
      "5": "Procedere deciso.\n\nPerseveranza con coscienza del pericolo.\n\nÈ il posto del signore di tutto il segno. Ci si vede costretti a procedere decisi. Nel farlo, però, bisogna aver coscienza del pericolo che si corre con un procedere così risoluto; specialmente se si persiste nell’agire. Solo la coscienza del pericolo rende possibile la riuscita.",
      "6": "Guarda il tuo procedere ed esamina i segni favorevoli.\n\nSe tutto è perfetto viene sublime salute.\n\nL’opera è compiuta. Per sapere se la sua conseguenza sarà la salute, si guardi indietro al proprio procedere e agli effetti che ha avuto. Se gli effetti sono buoni la salute è certa. Nessuno conosce se stesso. Solo dalle conseguenze delle azioni, dai frutti delle opere, si può valutare che cosa ci si deve attendere."
    }
  },
  "11": {
    "title": "11. T’ai - La Pace",
    "judgment": "La pace. Il piccolo se ne va, il grande viene.\n\nSalute! Riuscita!\n\nIl segno si riferisce a una stagione in cui, per così dire, il cielo è in terra. Il cielo si è posto sotto la terra. Così le loro forze si uniscono in intima armonia, e nascono pace e prosperità per tutti gli esseri.\n\nNel mondo degli uomini è un tempo di concordia sociale. I superiori si chinano verso gli inferiori, i quali, insieme agli umili, sono ben disposti verso i superiori; così che cessa ogni ostilità.\n\nDentro, nel centro, al posto decisivo, sta il luminoso; l’oscuro sta fuori. Così il luminoso esercita un’azione vigorosa, e l’oscuro è remissivo. In questo modo ambo le parti hanno ciò che loro compete. Quando i buoni si trovano in posizione dominante nella società e detengono il potere, anche i cattivi subiscono il loro influsso e si emendano. Quando nell’uomo regna lo spirito che viene dal cielo, anche la sua natura animale ne è regolata e trova così il posto che le compete.\n\nLe singole linee entrano nel segno dal basso e lo abbandonano di nuovo dall’alto. Sono dunque i piccoli, deboli, cattivi che se ne vanno, e i grandi, forti, buoni sono in ascesa. Ciò reca salute e riuscita.",
    "image": "Cielo e terra si congiungono: l’immagine della pace.\n\nCosì il sovrano divide e porta a termine\n\nil corso del cielo e della terra,\n\namministra e ordina i doni di cielo e terra,\n\ne così assiste il popolo.\n\nCielo e terra sono in comunicazione e uniscono i loro effetti. Ciò produce un tempo di generale fioritura e prosperità. Questo flusso di forze deve essere regolato dal sovrano degli uomini. Ciò avviene per suddivisione. Così il tempo indistinto viene suddiviso dall’uomo in stagioni, secondo la successione dei suoi fenomeni, mentre lo spazio infinito viene ripartito, per convenzione umana, secondo i punti cardinali. In questo modo la natura, con la sua traboccante abbondanza di fenomeni, viene limitata e domata. Ma la natura deve anche essere aiutata nella sua creazione. Ciò accade quando si fanno corrispondere i prodotti al tempo e al luogo. Così si aumenta il raccolto. Questa attività che doma e aiuta la natura è quel lavoro sulla natura del quale l’uomo si avvantaggia.26",
    "lines": {
      "1": "Svellendo la falaride si sradica la zolla erbosa.\n\nOgnuno secondo la propria specie. Imprese recano salute.\n\nIn tempi fiorenti ogni uomo di valore, chiamato a un dato incarico, trae subito a sé un seguito di persone a lui affini: così, quando si svelle la falaride, ogni volta si estraggono contemporaneamente parecchi steli dalle radici aggrovigliate. La mente dell’uomo capace anela in tempi simili, nei quali una grande azione è possibile, a uscire dalla solitudine e a produrre.",
      "2": "Sostenere con mitezza gli incolti,\n\nattraversare decisi il fiume,\n\nnon trascurare il distante,\n\nnon tener conto dei compagni:\n\ncosì si riesce a camminare nel mezzo.\n\nIn tempi fiorenti è innanzitutto importante possedere la grandezza interiore per sopportare anche le persone imperfette. Un grande maestro non conosce materiale sterile: da tutto riesce a ricavare qualche cosa. Questa magnanimità non è affatto trascuratezza o debolezza. Proprio in periodi di fioritura bisogna essere costantemente pronti a osare anche imprese pericolose, come il guado di un fiume, quando sono necessarie. E non è bene nemmeno trascurare le cose più lontane, bensì occorre provvedere puntualmente a tutto. Bisogna guardarsi particolarmente da fazioni e combriccole. Infatti, anche se coloro che hanno idee affini si fanno avanti uniti, essi non devono per solidarietà reciproca formare un partito; anzi ognuno deve fare il proprio dovere. Questi quattro suggerimenti aiutano a superare il pericolo latente di un graduale rilassamento, che sta in agguato in ogni tempo di pace; e in questo modo si trova la giusta via di mezzo dell’azione.",
      "3": "Nessun piano cui non segua un declivio,\n\nnessuna andata cui non segua il ritorno.\n\nSenza macchia è chi rimane perseverante nel pericolo.\n\nNon rammaricarti di questa verità,\n\ngodi della felicità che ancora possiedi.\n\nOgni cosa terrena è soggetta a mutamento. Alla fioritura segue la decadenza. Questa è l’eterna legge sulla terra. Il male può essere represso, è vero, ma non durevolmente eliminato. Esso ritorna ogni volta. Questa convinzione potrebbe ispirare malinconia, ma non deve avere questo effetto: deve invece aiutarci a non rimanere abbagliati quando la fortuna ci assiste. Restando memori del pericolo, si rimane perseveranti e non si commettono errori. Finché l’intima natura rimane più forte e ricca della fortuna esteriore, finché restiamo interiormente superiori al destino, la fortuna ci rimane fedele.",
      "4": "Egli scende volteggiando, senza vantarsi della ricchezza,\n\ninsieme al suo prossimo, schietto e sincero.\n\nIn tempi di reciproca fiducia i superiori si accompagnano agli inferiori in tutta semplicità e senza vantarsi della loro ricchezza. Questo contegno non è imposto dalle circostanze, ma corrisponde all’intimo sentimento. Allora l’avvicinamento diventa spontaneo, perché è ispirato dalla convinzione interiore.",
      "5": "Il sovrano I dà in sposa sua figlia.\n\nQuesto reca prosperità e sublime salute.\n\nIl sovrano I è T’ang, l’Ultimatore. Egli aveva stabilito che le principesse imperiali, nonostante fossero di rango superiore a quello degli uomini che sposavano, dovessero obbedire al marito proprio come qualsiasi altra moglie. Anche qui c’è il richiamo all’unione veramente modesta tra alto e basso, che reca fortuna e prosperità.",
      "6": "Il vallo ricade nel fossato.\n\nAdesso non impiegare eserciti.\n\nNella tua propria città annuncia i tuoi ordini.\n\nPerseveranza reca umiliazione.\n\nIl mutamento già accennato al centro del segno è sopraggiunto. Il vallo della città ricade nel fosso dal quale era stato ricavato. La fatalità irrompe. In questo caso è opportuno acconciarsi al destino, senza pretendere di fermarlo resistendogli con la forza. La sola cosa da fare è tutelarsi in una cerchia ristretta. Se si tentasse di opporsi al male con i mezzi abituali, con ostinazione, il crollo diverrebbe soltanto più rovinoso, e l’umiliazione ne sarebbe la conseguenza."
    }
  },
  "12": {
    "title": "12. P’i - Il Ristagno",
    "judgment": "Il ristagno.\n\nMala gente non è propizia\n\nalla perseveranza del nobile.\n\nIl grande se ne va, il piccolo viene.\n\nCielo e terra non comunicano più tra loro, e tutte le cose raggelano. Superiori e inferiori non sono in relazione, e sulla terra regnano scompiglio e disordine. All’interno vi è la forza scura, all’esterno quella chiara. All’interno vi è debolezza, all’esterno durezza; gli ignobili sono all’interno, e i nobili all’esterno. La via degli ignobili è in ascesa, quella dei nobili in declino. Ma i nobili non si lasciano scuotere nei loro princìpi. Quando non hanno più la possibilità di agire, rimangono lo stesso fedeli ai loro princìpi e si ritirano in segretezza.",
    "image": "Cielo e terra non si uniscono:\n\nl’immagine del ristagno.\n\nCosì il nobile si ritira nel suo valore interiore\n\nper sfuggire alle difficoltà.\n\nEgli non si lascia onorare con appannaggi.\n\nQuando nella vita pubblica regna reciproca diffidenza in seguito all’influsso esercitato dagli ignobili, ogni operare fecondo diventa impossibile, perché il fondamento è sbagliato. Perciò il nobile sa che cosa deve fare in simili circostanze. Non si lascia sedurre da brillanti offerte a prender parte ad attività pubbliche che per lui sarebbero soltanto pericolose, poiché è incapace di dare il suo assenso alla bassezza degli altri. Perciò nasconde i suoi pregi e si ritira in segretezza.",
    "lines": {
      "1": "Svellendo la falaride si sradica la zolla erbosa.\n\nOgnuno secondo la propria specie.\n\nPerseveranza reca salute e riuscita.\n\nIl testo è pressoché identico a quello relativo alla prima linea del segno precedente, ma il contenuto è ben diverso. Là uno tira l’altro a sé e lo coinvolge negli affari pubblici, qui uno chiama l’altro a sé nel ritirarsi dalla vita pubblica. Perciò qui non è detto «imprese recano salute», bensì «perseveranza reca salute e riuscita». Solo sapendo ritirarsi per tempo, quando non ci sono più possibilità di agire, ci si risparmia l’umiliazione e si ha successo in un senso più alto, purché si sappia conservare la propria personalità nel suo valore.",
      "2": "Sostengono e tollerano,\n\nquesto significa per gli ignobili salute.\n\nAl grande uomo il ristagno serve alla riuscita.\n\nGli ignobili sono pronti a adulare in modo servile il loro superiore. Essi sosterrebbero anche il nobile, se egli volesse aiutarli a risolvere lo scompiglio. Ciò recherebbe loro salute. Ma l’uomo grande sopporta tranquillamente le conseguenze del ristagno. Non si mescola alle schiere degli ignobili. Il suo posto non è lì. Con ciò, soffrendo personalmente, egli procura successo ai suoi princìpi.",
      "3": "Essi provano vergogna.\n\nGli ignobili saliti in alto illegalmente non si sentono pari alla responsabilità che si sono assunti. Cominciano – dapprima senza mostrarlo esteriormente – a vergognarsi in silenzio. Questo è l’inizio del mutamento in meglio.",
      "4": "Chi opera per ordine del supremo rimane senza macchia.\n\nI suoi simili fruiscono della prosperità.\n\nIl tempo del ristagno si avvicina al suo capovolgimento. Chi vuole ristabilire l’ordine deve essere chiamato a farlo e possedere la necessaria autorità. Chi si arrogasse arbitrariamente il compito di ristabilire l’ordine potrebbe provocare errori e insuccesso. Ma le circostanze vengono incontro a chi è chiamato a farlo, e della sua prosperità diventano partecipi tutti coloro che gli sono affini.",
      "5": "Il ristagno scema. Al grande uomo salute!\n\n«Se non riuscisse, se non riuscisse!».\n\nPerciò egli ricorre a un fascio di rametti di gelso.\n\nI tempi cambiano. È venuto l’uomo giusto, in grado di ristabilire l’ordine. Perciò: salute! Ma proprio in tali tempi di transizione bisogna avere timore e stare in ansia. Solo se si passa attraverso la più profonda preoccupazione e si pensa continuamente: «Se non riuscisse!», il successo si consolida. Quando si taglia un arbusto di gelso, dalle radici spunta un gruppo di germogli particolarmente vigorosi. Perciò il consolidamento del successo è simboleggiato dall’immagine dei germogli di gelso a cui si lega qualche cosa.\n\nConfucio a questo proposito dice: «Il pericolo nasce quando ci si sente sicuri al proprio posto. La rovina minaccia quando si cerca di mantenere il proprio possesso. Lo scompiglio nasce dove si è fatto ordine. Perciò il nobile non dimentica il pericolo quando è sicuro, la rovina quando sta saldo e, quando c’è ordine, lo scompiglio. Così egli raggiunge la sicurezza personale, e l’impero viene salvaguardato».",
      "6": "Il ristagno cessa.\n\nPrima ristagno, poi salute.\n\nIl ristagno non dura in eterno. Tuttavia non cessa da sé, bensì occorre l’uomo giusto che sappia porvi fine. Questa è la differenza tra la pace e il ristagno. La pace ha bisogno di durevole sforzo per essere conservata. Abbandonata a se stessa, si trasformerebbe in ristagno e declino. Il tempo del declino non si trasforma da sé in pace e fioritura, ma occorre uno sforzo per porvi fine. In ciò sta la posizione creativa dell’uomo, necessaria affinché nel mondo regni l’ordine."
    }
  },
  "13": {
    "title": "13. T’ung Jên - L’Associazione tra uomini",
    "judgment": "Associazione tra uomini all’aperto: riuscita.\n\nPropizio è attraversare la grande acqua.\n\nPropizia è la perseveranza del nobile.\n\nLa vera associazione tra uomini deve avvenire sulla base di una partecipazione cosmica. Non scopi particolari dell’io, ma mete di tutta l’umanità producono durevole associazione tra uomini; perciò si dice: «Associazione tra uomini all’aperto ha riuscita». Quando regna una simile concordia si possono anche portare a termine compiti difficili e pericolosi come l’attraversamento della grande acqua. Ma per poter attuare una simile associazione occorre un condottiero perseverante e illuminato, il quale abbia scopi chiari, convincenti, capaci di destare entusiasmo, e sappia perseguirli con energia. (Il trigramma interno significa chiarezza, quello esterno forza).",
    "image": "Il cielo insieme al fuoco:\n\nl’immagine dell’associazione tra uomini.\n\nCosì il nobile ripartisce le stirpi e distingue le cose.\n\nIl cielo ha la stessa direzione del fuoco, pur essendo da lui distinto. Come i corpi luminosi in cielo servono alla partizione e suddivisione del tempo, così anche la società umana e tutte le cose che appartengono alla stessa sfera devono essere ripartite organicamente. L’associazione non deve essere una commistione di singoli o di cose – questo sarebbe caos, non associazione – ma ha invece bisogno, per portare all’ordine, di una molteplicità ben distinta.",
    "lines": {
      "1": "Associazione tra uomini sulla porta. Nessuna macchia.\n\nL’inizio di un’unione tra uomini deve avere luogo davanti alla porta. Tutti devono stare ugualmente vicini l’uno all’altro. Non esiste ancora nessuna aspirazione particolare. Così non si commettono errori. I presupposti di ogni unione devono essere ugualmente accessibili a tutti i partecipanti. Patti segreti recano sciagura.",
      "2": "Associazione tra uomini nel clan: umiliazione.\n\nQui vi è il pericolo che si formi una fazione sulla base di interessi personali ed egoistici. Simili fazioni, che sono esclusive e non accessibili a tutti, che devono condannare una parte degli uomini affinché gli altri si schierino insieme, nascono da motivi bassi e a lungo andare conducono perciò all’umiliazione.",
      "3": "Nasconde armi nella fratta,\n\nsale sull’alta collina antistante.\n\nPer tre anni non si solleva.\n\nQui l’associazione si è mutata in diffidenza. Si diffida degli altri, si tendono loro insidie e agguati, e si cerca di spiarli da lontano. Si ha a che fare con un duro avversario che è impossibile debellare in questo modo. Vengono qui mostrati gli ostacoli che sbarrano la via all’associazione con altri. Qualcuno ha secondi fini e all’occasione tenta di cogliere l’altro di sorpresa. Ma proprio questo rende diffidenti; si ricercano i medesimi secondi fini anche nell’avversario e si tenta di scoprirli. A causa di ciò ci si allontana sempre più da una vera associazione. Quanto più si protrae questa situazione, tanto maggiore è l’estraniamento.",
      "4": "Sale sulle sue mura, non può attaccare. Salute!\n\nQui si avvicina la riconciliazione dopo il dissidio. Vi sono ancora, è vero, delle mura divisorie sulle quali si sta l’uno di fronte all’altro. Ma le difficoltà sono troppo grandi. Viene il bisogno, e il bisogno fa ritornare in senno. Non si può lottare, ma proprio in ciò sta la salute.",
      "5": "I compagni prima piangono e gemono,\n\nma poi ridono.\n\nDopo grandi lotte riescono a incontrarsi.\n\nDue uomini sono divisi esteriormente, ma uniti nel cuore. Sono separati dalle loro posizioni nella vita. Tra loro s’innalzano molti ostacoli e impedimenti che li rattristano. Ma non si lasciano separare da alcun ostacolo, anzi rimangono fedeli l’uno all’altro. E benché il superamento di questi ostacoli costi loro gravi lotte, finiranno lo stesso col vincere, e allora, quando si ritroveranno, la loro tristezza si muterà in gioia.\n\nConfucio dice in proposito:\n\n«La vita guida l’uomo ponderato per sentieri assai tortuosi. Spesso è impedito il saldo incedere, poi la via ritorna diritta. Talvolta un vivo sentire può effondersi in parole, talaltra il grave peso del sapere deve chiudersi in silenzio. Ma quando due uomini sono uniti nell’intimo del cuore, infrangono persino i vincoli di bronzo o di ferro. E quando due nell’intimo del cuore s’intendono appieno, le loro parole sono soavi e forti come profumo di orchidee».",
      "6": "Associazione tra uomini fuori le mura: nessun pentimento.\n\nQui manca la vera cordialità, di fatto si sta già fuori dall’associazione con altri. Ma vi si accede lo stesso. L’associazione non comprende tutti, ma soltanto quelli che per avventura abitano insieme. «Fuori le mura» è il prato alle porte della città. Lo scopo ultimo dell’unione dell’umanità, qui, non è ancora raggiunto. Ma non occorre muoversi dei rimproveri. Ci si aggrega al gruppo senza scopi particolari."
    }
  },
  "14": {
    "title": "14. Ta Yu - Il Possesso grande",
    "judgment": "Il possesso grande: sublime riuscita.\n\nI due segni primordiali indicano che forza e chiarezza si uniscono. Il possesso grande è determinato dal destino e corrisponde al tempo. Com’è possibile che la linea debole sia così potente da tener ferme e possedere quelle forti? Ciò avviene per la sua disinteressata modestia. È un tempo propizio. Forza all’interno, e chiarezza e cultura all’esterno. La forza si manifesta serena e moderata. Ciò reca sublime riuscita e ricchezza.28",
    "image": "Il fuoco alto nel cielo:\n\nl’immagine del possesso grande.\n\nCosì il nobile ostacola il male e favorisce il bene,\n\ne così obbedisce alla benigna volontà del cielo.\n\nIl sole alto nel cielo, che irradia ogni cosa terrena, è l’immagine del possesso grande. Ma un tale possesso deve essere amministrato rettamente. Il sole porta alla luce il male come il bene. Dagli uomini il male deve essere combattuto e ostacolato, il bene promosso e favorito. Solo in questo modo si corrisponde alla benigna volontà di Dio, il quale vuole solo il bene e non il male.",
    "lines": {
      "1": "Nessun rapporto col dannoso, ciò non è una macchia.\n\nRestando consapevoli della difficoltà,\n\nsi rimane senza macchia.\n\nIl possesso grande, che si trova ancora allo stadio iniziale e non è stato ancora contestato, è senza macchia, giacché non vi è neppure l’occasione di commettere errori. Ma vi sono ancora molte difficoltà da superare. Solo se si rimane consci di queste difficoltà si è davvero liberi interiormente dalla superbia e dallo sperpero, e si può dire di aver superato ogni macchia.",
      "2": "Un grande carro da caricare.\n\nSi imprenda pure qualche cosa. Nessuna macchia.\n\nIl possesso grande non consiste solo nella quantità dei beni che si hanno a disposizione, ma prima di tutto nella loro mobilità e possibilità di impiego. Così si possono usare per qualche impresa e si rimane liberi da imbarazzo ed errori. Col grande carro che può portare un carico ingente e col quale si può andare molto lontano, s’intendono degli aiutanti capaci che ci stanno a fianco e sono all’altezza del loro compito. A gente simile – cosa necessaria in imprese importanti – si può addossare una grande responsabilità.",
      "3": "Un principe ne fa offerta al Figlio del Cielo.\n\nUn uomo meschino non lo fa.\n\nÈ dovere di un uomo magnanimo e liberale non considerare il suo possesso come esclusiva proprietà personale, ma metterlo a disposizione del sovrano o, rispettivamente, della comunità. (Così egli si pone nel giusto punto di vista di fronte al possesso, che non può mai essere durevole come proprietà personale. Un uomo meschino indubbiamente non è capace di far questo. Il grande possesso, per lui, si risolve in danno poiché egli, invece di rinunciare, vuole trattenere.29",
      "4": "Fa una distinzione\n\ntra sé e il suo prossimo.\n\nNessuna macchia.\n\nÈ descritta qui la situazione di chi si trova tra vicini ricchi e potenti. Ciò arreca pericolo. Allora è opportuno non guardare né a destra né a sinistra, rimanere esenti da invidia e non tentare di uguagliare gli altri. Così si rimane immuni da errori.30",
      "5": "Quegli la cui verità è affabile e pur dignitosa ha salute.\n\nLa situazione è molto propizia. Senza costrizione esteriore, solo in virtù della spontanea sincerità si conquistano gli uomini, così che anch’essi ci sostengono con animo sincero. Ma al tempo del possesso grande la mitezza da sola non basta. Altrimenti a poco a poco potrebbe facilmente sopraggiungere l’insolenza. Il manifestarsi dell’insolenza deve essere frenato dalla dignità; allora la salute è certa.",
      "6": "Dal cielo è benedetto, salute!\n\nNulla che non sia propizio.\n\nNella pienezza del possesso e del potere si rimane modesti e si onora il saggio che si tiene fuori dal trambusto del mondo. Così ci si pone sotto l’influsso benedetto del cielo, e tutto si conclude bene.\n\nConfucio dice di questa linea: «Benedire significa aiutare. Il cielo aiuta chi è devoto, gli uomini aiutano il veritiero. Chi cammina in sincerità, chi è devoto nel suo pensiero e onora coloro che sono degni, è benedetto dall’alto del cielo. Egli trova salute, e nulla vi è che non sia propizio»."
    }
  },
  "15": {
    "title": "15. Ch’ien - La Modestia",
    "judgment": "Modestia crea riuscita.\n\nIl nobile porta a termine.\n\nLa legge del cielo rende vuoto ciò che è colmo e accresce ciò che è modesto: quando il sole sta al culmine deve volgere al tramonto seguendo la legge celeste, e quando sta nel punto più profondo sotto la terra si avvia a un nuovo sorgere. Quando la luna è piena va calando per la stessa legge, e quando è vuota ricomincia a crescere. Questa legge celeste opera anche nel destino degli uomini. La legge della terra è modificare il pieno e accrescere ciò che è modesto: i monti alti vengono erosi dalle acque e le vallate riempite. La legge delle potenze del destino è diminuire ciò che è pieno ed elargire fortuna a ciò che è modesto. E anche gli uomini odiano il pieno e amano il modesto.\n\nI destini seguono leggi fisse che si esplicano con rigore. Ma è in potere dell’uomo plasmare la sua sorte: dipende dal suo comportamento l’esporsi all’influsso delle forze benefiche o di quelle distruttive. Quando l’uomo sta in alto e si mostra modesto, splende nella luce della saggezza. Quando è basso e si mostra modesto, non può essere scavalcato. Così il nobile riesce a portare a termine la sua opera senza vantarsi della cosa compiuta.",
    "image": "Dentro la terra sta un monte:\n\nl’immagine della modestia.\n\nCosì il nobile riduce quello che è troppo,\n\ne aumenta quello che è poco.\n\nEgli pondera le cose e le rende uguali.\n\nLa terra nella quale sta nascosto un monte non rivela la sua ricchezza, poiché l’elevazione del monte serve a compensare gli avvallamenti. Così alto e profondo si completano, e il risultato è la pianura. Qui l’immagine della modestia fa apparire naturale e facile ciò che ha richiesto una lunga azione. Così fa il nobile quando mette ordine sulla terra. Egli riequilibra i contrasti sociali che sono fonte di discordia, e crea così condizioni eque e piane.31",
    "lines": {
      "1": "Un nobile modesto nella sua modestia\n\nattraversi pure la grande acqua. Salute!\n\nUn’impresa pericolosa come l’attraversamento della grande acqua è resa più difficile quando intervengono molte pretese e molti riguardi. Riesce invece facile se compiuta con rapidità e semplicità. Perciò l’atteggiamento privo di pretese che accompagna la modestia riesce a compiere anche imprese difficili, perché non avanza nessuna richiesta e nessuna condizione, ma sbriga la cosa facilmente e celermente; poiché dove non si elevano pretese non si oppongono resistenze.",
      "2": "Modestia che si estrinseca. Perseveranza reca salute.\n\nPer l’abbondanza del cuore la bocca parla. Quando qualcuno è interiormente tanto modesto da mostrarlo anche nel contegno esteriore, ciò gli torna a salute; giacché così egli ha in sé la possibilità di un influsso costante che non viene respinto da nessuno.",
      "3": "Un nobile meritevole e modesto porta a termine le cose.\n\nSalute!\n\nQuesto è il centro del segno, dove è pronunciato il suo segreto. Attraverso grandi risultati si acquista rapidamente un gran nome. Se ci si lascia accecare dalla fama, presto verrà anche la critica e cominceranno le difficoltà. Se invece, nonostante i propri meriti, si rimane modesti, ci si rende bene accetti e si ottiene il concorso delle forze occorrenti per portare a termine l’opera intrapresa.",
      "4": "Nulla che non sia propizio\n\nper modestia nel muoversi.\n\nOgni cosa ha la sua misura. Anche la modestia nel comportamento può essere esagerata. Qui è al suo posto, giacché la posizione tra un meritevole aiutante sotto e un sovrano benevolo sopra porta con sé una grandissima responsabilità. Non si deve abusare della fiducia del superiore, né celare i meriti dell’inferiore. È vero che vi sono funzionari che non eccellono: si coprono con la lettera delle disposizioni, rifiutano ogni responsabilità, accettano lo stipendio senza fornire le prestazioni corrispondenti, portano titoli ai quali non corrisponde nessuna reale importanza. La modestia qui nominata è il contrario di tutto ciò. In una tale posizione la modestia si manifesta attraverso l’interesse per il proprio lavoro.",
      "5": "Non far pesare la ricchezza al prossimo.\n\nPropizio è intervenire con forza.\n\nNulla che non sia propizio.\n\nLa modestia non va confusa con la debole bonarietà che lascia correre tutto. Quando si è in una posizione di responsabilità bisogna talvolta anche procedere energicamente. In tal caso non si deve cercare di impressionare imponendo la propria superiorità, mentre è necessario rendersi sicuri del proprio ambiente. Ogni intervento deve essere veramente imparziale e non deve avere nulla di offensivo per la persona. Così si mostra la modestia anche nella severità.",
      "6": "Modestia che si estrinseca.\n\nPropizio è far marciare eserciti\n\nper punire la propria città e il proprio paese.\n\nChi prende veramente sul serio la propria modestia deve far sì che essa si manifesti nella realtà. Deve procedere con grande energia. Quando sorgono inimicizie nulla è più facile che cercare la colpa nell’altro. Allora un uomo debole può ritirarsi offeso in se stesso e provare compassione di sé; crede di essere modesto rinunciando a difendersi. La vera modestia si mostra nell’accingersi a mettere ordine e nell’iniziare col punire se stessi e la propria cerchia più ristretta. Solo avendo il coraggio di far marciare contro se stessi i propri eserciti si compie un’azione veramente energica.32"
    }
  },
  "16": {
    "title": "16. Yü - Il Fervore",
    "judgment": "Il fervore. Propizio è\n\nnominare degli aiutanti e far marciare eserciti.\n\nFondamento del tempo del fervore è la presenza di un uomo importante il quale sia vicino all’animo del popolo e sappia operare in accordo con esso. Perciò egli incontra obbedienza generale e spontanea. Per destare fervore è quindi necessario regolare le proprie disposizioni secondo la natura di coloro che si guidano. Su questa regola del moto lungo la linea di minima resistenza poggia l’inviolabilità delle leggi naturali. Esse non sono esterne alle cose, sono anzi l’armonia del moto, immanente alle cose. Così i corpi celesti non escono dalle loro orbite, e ogni evento naturale si compie secondo regole fisse. In modo simile stanno le cose anche nella società umana. Anche qui potranno avere esecuzione solo le leggi che hanno la loro radice nel sentimento popolare, mentre quelle che contrastano con questo sentimento destano solo esasperazione.\n\nIl fervore rende poi possibile anche l’impiego di aiutanti per le imprese da compiere, senza che vi siano da temere opposizioni segrete. E sempre il fervore è in grado di unificare movimenti di masse, come nella guerra, in modo tale che ottengano la vittoria.",
    "image": "Il tuono erompe sonoro dalla terra:\n\nl’immagine del fervore.\n\nCosì gli antichi re facevano musica\n\nper onorare i meriti,\n\ne la presentavano, magnifica offerta, al Dio supremo\n\nevocando la presenza dei loro avi.\n\nQuando il tuono, la forza elettrica, all’inizio dell’estate erompe di nuovo sonoro dalla terra e il primo temporale rinfresca la natura, una lunga tensione si scioglie. Sopraggiungono sollievo e gioia. Allo stesso modo la musica ha il potere di sciogliere la tensione nel cuore, la violenza degli oscuri sentimenti. Il fervore del cuore si manifesta spontaneamente nel canto improvviso, in danze e ritmici movimenti del corpo. Fin dall’antichità l’azione inebriante del suono invisibile, che muove e unisce i cuori degli uomini, fu sentita come un mistero. I sovrani utilizzarono questa inclinazione naturale per la musica, le diedero dignità e ordine. La musica era considerata una cosa solenne, sacra, atta a purificare i sentimenti degli uomini. Doveva esaltare le virtù degli eroi e gettare così un ponte verso il mondo invisibile. Nel tempio ci si accostava a Dio con musica e pantomime (dalle quali più tardi nacque il teatro). I sentimenti religiosi rivolti verso il creatore dell’universo si univano con i più sacri sentimenti umani, quelli del timore reverenziale per gli avi. Questi erano invitati alle funzioni sacre come ospiti del Signore del Cielo e rappresentanti dell’umanità in quelle regioni superiori. Nel collegare così il proprio passato con la divinità in solenni momenti di fervore religioso si saldava il vincolo tra divinità e umanità. Il sovrano, adorando la divinità nei suoi avi, diventava il Figlio del Cielo: in lui il mondo celeste entrava in contatto mistico con quello terreno. Questi pensieri sono l’ultimo e supremo compendio della cultura cinese. Lo stesso Confucio disse del grande sacrificio durante il quale si compivano questi riti: «Chi comprendesse interamente questo sacrificio potrebbe governare il mondo come se questo ruotasse sulla sua mano».",
    "lines": {
      "1": "Fervore che si manifesta reca sciagura.\n\nQualcuno in posizione subordinata ha alte relazioni e se ne vanta con enfasi. Con questa tracotanza egli attira fatalmente la sciagura. L’entusiasmo non deve mai essere un sentimento egoistico; si giustifica solo come stato d’animo generale che unisce agli altri.",
      "2": "Saldo come una pietra. Nemmeno un giorno intero.\n\nPerseveranza reca salute.\n\nQui è raffigurato qualcuno che non si lascia abbagliare da nessuna illusione. Mentre altri si fanno accecare dall’entusiasmo, egli riconosce con perfetta chiarezza i primi segni del tempo. Verso l’alto non è servile, verso il basso non è incurante. Così è saldo come una pietra. Non appena si mostra il primo indizio di malumore, egli sa ritirarsi in tempo, senza perdere nemmeno un giorno. Perseveranza in questo comportamento reca salute.\n\nConfucio dice in proposito: «Conoscere i germi, ciò è certamente divino. Il nobile non è servile nei rapporti verso l’alto, non è presuntuoso verso coloro che stanno in basso. Egli conosce bene i germi. I germi sono il primo impercettibile inizio del moto, sono ciò che della salute (e della sciagura) si mostra per primo. Il nobile vede i germi e agisce subito, non aspetta un giorno intero. Nel Libro dei Mutamenti si dice: “Saldo come una pietra. Nemmeno un giorno intero. Perseveranza reca salute”.\n\nSaldo come una pietra, perché mai un giorno intero?\n\nÈ facile a sapersi la sentenza.\n\nIl nobile conosce le cose nascoste e le palesi.\n\nConosce quelle deboli, anche le forti conosce:\n\nPer questo le miriadi innalzano lo sguardo a lui».",
      "3": "Fervore che guarda in alto crea pentimento.\n\nEsitazione reca pentimento.\n\nQui si ha il contrario della linea precedente: lì indipendenza, qui il fervido sguardo verso l’alto. Se si esita troppo, anche questo crea pentimento. È opportuno cogliere il momento giusto nell’avvicinarsi; solo allora si colpisce nel segno.",
      "4": "L’origine del fervore. Egli raggiunge grandi cose.\n\nNon dubitare.\n\nGli amici si schierano attorno a te\n\ncome attorno a una fibbia i capelli.\n\nC’è chi sa ispirare entusiasmo perché agisce sicuro e libero da esitazioni; non dubitando ed essendo sincero, attrae gli uomini. Donando loro fiducia, egli conquista collaboratori entusiasti e ha successo. Come una fibbia regge i capelli e li unisce, così egli unisce gli uomini con l’appoggio che dà loro.",
      "5": "Costantemente malato e pur non muore mai.\n\nQui l’entusiasmo viene soffocato. Ci si trova sotto una continua pressione che non lascia respirare liberamente. Ma questa pressione ha talvolta anche il suo lato buono. Essa preserva dallo spendere le forze in vano entusiasmo. Così la prolungata pressione può servire in realtà a tenere in vita.",
      "6": "Fervore cieco.\n\nMa se dopo il compimento si giunge al cambiamento,\n\nquesto non è una macchia.\n\nLasciarsi accecare dal fervore è male. Ma se questo accecamento è ormai un fatto superato e si è ancora capaci di cambiare, si diventa liberi da macchia. Disingannarsi dopo un falso entusiasmo è di certo possibile e molto propizio."
    }
  },
  "17": {
    "title": "17. Sui - Il Seguire",
    "judgment": "Il seguire ha sublime riuscita.\n\nPropizia è perseveranza. Nessuna macchia.\n\nPer ottenere di essere seguiti bisogna innanzitutto sapersi adattare. Solo servendo si giunge a dominare; perché soltanto così si ottiene quella gioiosa adesione senza la quale gli inferiori non seguono. Se si tenta di ottenere un seguito con astuzia o violenza, per congiura o interesse di fazione, nasce sempre una resistenza che impedisce un’adesione volenterosa e attiva.\n\nUn movimento gioioso può però anche condurre al male. Perciò viene aggiunta la condizione: «Propizia è perseveranza», ovvero perseveranza nel giusto, e «senza macchia». Come si deve chiedere seguito soltanto a questa condizione, così si possono seguire gli altri solo alla stessa condizione se non si vuole incorrere in danno.\n\nL’idea del seguire, adattandosi a ciò che il momento richiede, è grande e importante; perciò anche la sentenza aggiunta è così propizia.",
    "image": "In mezzo al lago sta il tuono: l’immagine del seguire.\n\nCosì il nobile al tempo del crepuscolo rincasa\n\nper ristorarsi e riposare.\n\nIn autunno l’elettricità si ritira di nuovo nella terra e riposa. Come immagine è preso il tuono in mezzo al lago; non il tuono in moto, ma il tuono nella quiete invernale. Questa immagine esprime l’idea del seguire inteso come un adattarsi alle richieste del tempo. Il tuono in mezzo al lago allude ai tempi del buio e della quiete. Così il nobile, dopo essere stato instancabilmente attivo tutto il giorno, si concede ristoro e riposo durante la notte. Ogni situazione diventa buona soltanto se si è capaci di adattarsi ad essa e non ci si logora con una resistenza inopportuna.33",
    "lines": {
      "1": "Le norme di condotta cambiano. Perseveranza reca salute.\n\nUscire di casa e frequentare gente crea opere.\n\nVi sono situazioni eccezionali in cui cambia il rapporto tra chi guida e chi è guidato. È insito nell’idea dell’adattamento e del seguire che quando si vogliono guidare altri si rimanga accessibili e ci si lasci determinare dalle opinioni dei sottoposti. Nel fare ciò bisogna però possedere saldi princìpi per non diventare titubanti laddove si tratti solo di opinioni del momento. Allorché si è pronti ad ascoltare le opinioni altrui, non bisogna stare soltanto con gente della stessa mentalità e con compagni di partito, ma bisogna uscire di casa e frequentare liberamente persone di ogni specie, si tratti di amici o nemici. Solo così si raggiunge qualche risultato.",
      "2": "Chi si accompagna al ragazzino\n\nperde l’uomo forte.\n\nNell’amicizia e nei rapporti intimi bisogna essere prudenti nella scelta. La compagnia che ci si procura è buona o cattiva. Non si possono avere entrambe nello stesso tempo. Chi si butta via per accompagnarsi a persone indegne perde la possibilità di associarsi a persone di spirito elevato, che potrebbero aiutarlo ad avanzare sulla via del bene.",
      "3": "Chi si accompagna all’uomo forte\n\nperde il ragazzino.\n\nSeguendo si trova quello che si cerca.\n\nPropizio è rimanere perseveranti.\n\nQuando si è trovato il giusto contatto con persone di valore, è naturale che ciò comporti una certa perdita. Bisogna staccarsi da quanto è basso, superficiale. Ma si rimarrà intimamente soddisfatti nel trovare ciò che si ricerca e di cui si ha bisogno per sviluppare la propria personalità. Si deve soltanto rimanere saldi. Bisogna sapere ciò che si vuole e non lasciarsi deviare da inclinazioni momentanee.",
      "4": "Il seguire crea riuscita. Perseveranza reca sciagura.\n\nPercorrere la via con veracità\n\nreca chiarezza.\n\nCome potrebbe questo essere una macchia?\n\nQuando si possiede un certo influsso, si riesce spesso a trovare dei seguaci usando affabilità verso gli inferiori. Gli uomini che si aggregano non hanno però intenzioni sincere. Cercano vantaggi personali e tentano di rendersi indispensabili con adulazioni e con un atteggiamento servile. Abituarsi a simili compagni di fazione fino a non poter più esistere senza di loro reca sciagura. Solo se si è completamente liberi dal proprio io e si persegue con convinzione ciò che è retto e al di sopra delle parti, si acquista la chiarezza necessaria per smascherare tali persone, diventando liberi da macchia.",
      "5": "Verace nel bene. Salute!\n\nOgni uomo deve avere qualcosa da seguire, che gli serva da stella polare. Chi segue con convinzione il buono e il bello si sentirà rinvigorito da questo detto.",
      "6": "Egli trova solido attaccamento\n\ne per di più viene anche legato.\n\nIl re lo presenta al Monte Occidentale.\n\nSi tratta di un uomo, di un grande saggio, che ha già lasciato dietro di sé il trambusto del mondo. Ma egli incontra un seguace che lo comprende e non lo lascia andare. Così ritorna ancora una volta in questo mondo e aiuta l’altro nella sua opera. Nasce così un’unione di natura eterna.\n\nLa parabola è presa dalla storia della dinastia Chou. Questa dinastia onorava gli aiutanti meritevoli concedendo loro un posto nel tempio degli avi della famiglia reale, situato sul Monte Occidentale. Così il prescelto era ammesso a partecipare del destino della casa regnante."
    }
  },
  "18": {
    "title": "18. Ku - L’Emendamento delle cose guaste",
    "judgment": "L’emendamento delle cose guaste ha sublime riuscita.\n\nPropizio è attraversare la grande acqua.\n\nPrima del punto iniziale tre giorni,\n\ndopo il punto iniziale tre giorni.\n\nCiò che fu guastato per colpa degli uomini potrà essere risanato dal lavoro degli uomini. Ciò che ha condotto allo stato di corruzione non è un destino ineluttabile, come avviene per il tempo del ristagno, ma è l’abuso della libertà umana. Perciò il lavoro di miglioramento ha ottime prospettive, poiché si trova in accordo con le possibilità del momento. Soltanto non bisogna rifuggire dal lavoro e dal pericolo – simboleggiato dall’attraversamento della grande acqua – ma occorre intervenire con energia. La riuscita ha però come condizione preliminare un’accurata ponderazione. Ciò è espresso nelle parole: «Prima del punto iniziale tre giorni, dopo il punto iniziale tre giorni». Bisogna prima conoscere le ragioni che hanno condotto alla corruzione, soltanto allora si potranno rimuovere: quindi, molta cautela nel tempo che precede il punto iniziale. E inoltre bisogna far sì che il nuovo percorso sia intrapreso con la sicurezza necessaria a evitare ricadute: quindi, attenzione al tempo dopo il punto iniziale. Al posto dell’indifferenza e dell’ignavia, che hanno condotto alla corruzione, devono intervenire la risolutezza e l’energia, perché la fine sia seguita da un nuovo inizio.",
    "image": "Ai piedi del monte soffia il vento: l’immagine della corruzione.\n\nCosì il nobile scuote la gente e ne rinvigorisce l’animo.\n\nQuando il vento soffia ai piedi del monte, viene respinto e rovina le piante. Ciò contiene l’invito a migliorare. È lo stesso per gli stati d’animo meschini e per le mode: portano corruzione nella società umana. Per eliminarli il nobile deve rinnovare la società. I metodi per farlo vengono desunti dai due segni primordiali, ma i loro effetti si dispiegano con ordine uno dopo l’altro. Il nobile deve prima eliminare il ristagno scuotendo l’opinione pubblica (come il vento ha la capacità di scuotere) e poi rinvigorire e calmare il carattere della gente (come il monte dà quiete e alimento a tutto ciò che gli cresce intorno).",
    "lines": {
      "1": "Riparare quello che fu guastato dal padre.\n\nQuando vi è un figlio\n\nnessuna macchia rimane sul padre defunto.\n\nPericolo. Alla fine salute.\n\nIl rigido attaccamento alla tradizione ha avuto come conseguenza la corruzione. Ma questa corruzione non è ancora profondamente radicata, e quindi si può porvi riparo senza eccessive difficoltà. È come quando un figlio rimedia alla corruzione insinuatasi sotto il dominio di suo padre. Allora sul padre non rimane nessuna macchia. Ma non bisogna trascurare il pericolo e prendere le cose alla leggera. Solo se si è consapevoli del pericolo che accompagna ogni riforma, tutto si conclude bene.",
      "2": "Riparare quello che fu guastato dalla madre.\n\nNon bisogna essere troppo perseveranti.\n\nSi tratta di errori che per debolezza hanno prodotto la corruzione. Perciò si parla di «quello che fu guastato dalla madre». Occorre dunque un certo delicato riguardo nel porvi rimedio. Non bisogna voler procedere in modo troppo sbrigativo, altrimenti si reca offesa con la propria rudezza.",
      "3": "Riparare quello che fu guastato dal padre.\n\nVi sarà un certo pentimento. Nessuna grande macchia.\n\nQui è raffigurato qualcuno che procede un po’ troppo energicamente nel riparare gli errori del passato. Ne nasceranno certamente ogni tanto piccoli inconvenienti e malumori. Ma meglio troppa energia che troppo poca. Se anche ci si dovrà talvolta pentire un po’, si rimane ugualmente liberi da ogni seria macchia.",
      "4": "Tollerare quello che fu guastato dal padre.\n\nContinuando così si vedrà umiliazione.\n\nQui viene mostrata la situazione di qualcuno che per debolezza lascia correre invece di affrontare la corruzione che ha radici nel passato e che adesso comincia ad apparire. Se tutto continua così, l’umiliazione ne sarà la conseguenza.",
      "5": "Riparare quello che fu guastato dal padre.\n\nSi incontra lode.\n\nSi è di fronte a una corruzione nata da negligenza in tempi passati. Non si possiede la forza per arginarla da soli. Ma si trovano capaci aiutanti, e con il loro contributo si riesce a instaurare, se non un rinnovamento creativo, almeno una riforma radicale, anch’essa degna di lode.",
      "6": "Non serve né re né principi.\n\nSi pone mete più elevate.\n\nNon tutti sono obbligati a immischiarsi negli affari del mondo. Vi sono anche persone già così evolute interiormente da avere il diritto di lasciare che il mondo vada per il suo corso, senza immischiarsi nella vita politica per riformarla. Ma ciò non significa che possano restare inattive, oppure soltanto criticare. Solo un lavoro compiuto sulla propria persona in vista delle mete superiori dell’umanità dà il diritto di isolarsi a tal punto. Poiché il saggio, anche se sta lontano dal trambusto del mondo, crea ugualmente incomparabili valori umani per il futuro.34"
    }
  },
  "19": {
    "title": "19. Lin - L’Avvicinamento",
    "judgment": "L’avvicinamento ha sublime riuscita.\n\nPropizia è perseveranza.\n\nQuando viene l’ottavo mese vi è sciagura.\n\nNel suo insieme l’esagramma allude a un tempo di progresso pieno di speranza. La primavera si avvicina. Letizia e tolleranza avvicinano tra loro alto e basso. Il successo è sicuro. Vi è solo bisogno di lavoro deciso e perseverante per sfruttare appieno il favore del tempo. E ancora: il tempo della primavera non dura in eterno. Nell’ottavo mese gli aspetti sono rovesciati. Rimangono allora soltanto due linee forti e chiare, le quali però non stanno avanzando, ma si ritirano (cfr. il segno successivo). Bisogna riflettere per tempo su questo capovolgimento. Se si affronta il male prima ancora che sia manifesto, anzi prima che cominci a muoversi, si potrà padroneggiarlo.",
    "image": "Al di sopra del lago è la terra: l’immagine dell’avvicinamento.\n\nCosì il nobile è inesauribile nella sua intenzione di insegnare,\n\ne senza limiti nel sostenere e proteggere il popolo.\n\nLa terra confina con il lago dall’alto: questa è l’immagine dell’avvicinamento e della condiscendenza del superiore verso coloro che stanno in basso. Le due parti dell’immagine indicano quale sia il suo comportamento verso questi uomini. Come il lago mostra un’inesauribile profondità, così il saggio è inesauribile nella sua propensione a insegnare agli uomini; e come la terra è ampia, senza limiti, e sostiene e cura tutte le creature, così il saggio sostiene e cura gli uomini senza escludere una parte dell’umanità con barriere di qualsiasi natura.",
    "lines": {
      "1": "Avvicinamento comune. Perseveranza reca salute.\n\nIl bene comincia a farsi strada e trova accoglienza in luogo influente. Da lì viene lo stimolo che invita l’uomo di valore ad avvicinarsi. Allora è bene associarsi a questa tendenza verso l’alto. Bisogna solo badare a non perdere se stessi nella corrente del tempo, poiché occorre rimanere perseveranti nel giusto: ciò reca salute.",
      "2": "Avvicinamento comune. Salute! Tutto è propizio.\n\nCi si trova nella situazione di essere stimolati dall’alto ad avvicinarsi, e quando si possiedono forza e costanza tali da non richiedere alcun ammonimento, ne seguirà salute. Nemmeno il futuro deve impensierirci. Si sa, è vero, che tutto ciò che è terreno è caduco e che a ogni ascesa segue un declino: ma non ci si lascia confondere da questo destino universale. Tutto è propizio. Perciò si percorreranno con rapidità, onestà e coraggio le vie della vita.",
      "3": "Avvicinamento gradevole. Nulla che sia propizio.\n\nSe si giunge al rammarico si è liberi da macchia.\n\nTutto procede bene. Si giunge al potere e al prestigio. Ma ciò nasconde il pericolo di sentirsi soddisfatti confidando nella propria posizione e di lasciare trasparire questo stato di compiacimento nei rapporti con le persone. Ciò è dannoso in qualsiasi circostanza. Sussiste però la possibilità che questo stato d’animo si capovolga. Provando rammarico per la stoltezza di questo atteggiamento, prendendo coscienza della responsabilità racchiusa in una posizione influente, ci si rende liberi da errori.",
      "4": "Avvicinamento perfetto. Nessuna macchia.\n\nMentre le tre linee inferiori indicano l’ascesa verso il potere e il prestigio, le tre superiori mostrano il comportamento degli uomini in posizione elevata verso quelli sottostanti, ai quali procurano prestigio. Qui è illustrato l’atteggiamento aperto di un superiore che invita nella sua cerchia un uomo di valore senza badare a pregiudizi di casta. Ciò è molto propizio.",
      "5": "Avvicinamento saggio. Questo si addice a un grande principe. Salute!\n\nUn principe, o una persona in posizione eminente, deve possedere la saggezza di attirare nella sua cerchia persone capaci, esperte nella direzione degli affari. La sua saggezza consiste sia nel saper scegliere le persone adatte, sia nel lasciar fare coloro che ha scelto, senza immischiarsi direttamente negli affari. Poiché soltanto grazie a questo riserbo egli troverà le persone necessarie per sopperire concretamente a ogni esigenza.",
      "6": "Avvicinamento magnanimo. Salute. Nessuna macchia.\n\nUn saggio che ha già superato il mondo e che interiormente non ha più alcun legame con la vita può trovarsi talora nella situazione di dover rientrare ancora una volta in questo mondo e di doversi avvicinare agli altri. Per gli altri uomini, ai quali egli rivolge i suoi insegnamenti e il suo aiuto, ciò è di gran salute. Ma anche per lui questo magnanimo umiliarsi non è una macchia."
    }
  },
  "20": {
    "title": "20. Kuan - La Contemplazione (la Visione)",
    "judgment": "La contemplazione.\n\nL’abluzione è avvenuta, ma l’offerta non ancora.\n\nFiduciosi innalzano lo sguardo a lui.\n\nIl rito sacrificale in Cina cominciava con un’abluzione e una libagione, destinate a evocare la divinità. Poi si offrivano i sacrifici. Il momento tra l’uno e l’altro atto è il più sacro, quello del supremo raccoglimento interiore. Quando la devozione è piena di fede e sincera, il contemplarla trasforma coloro che ne sono testimoni e li riempie di venerazione.\n\nCosì nella natura si osserva una sacra solennità nel ritmo con cui tutti gli eventi naturali procedono. La contemplazione del senso divino del divenire cosmico conferisce a colui che è chiamato a influire sugli uomini i mezzi per esercitare gli stessi effetti. Per farlo è necessario un raccoglimento interiore, quale lo produce la contemplazione religiosa in uomini grandi e saldi nella fede. Così essi scorgono le misteriose leggi divine della vita e le rendono operanti nella propria personalità grazie all’intensità del raccoglimento interiore; e la loro presenza emana un misterioso potere spirituale che agisce sugli uomini e li assoggetta senza che essi siano consapevoli del modo in cui ciò avviene.",
    "image": "Il vento soffia sulla terra:\n\nl’immagine della contemplazione.\n\nCosì gli antichi re visitavano le contrade del mondo,\n\ncontemplavano il popolo e dispensavano insegnamento.\n\nQuando soffia sulla terra, il vento giunge ovunque, e l’erba deve chinarsi alla sua potenza. Questi due fatti trovano la loro conferma nell’esagramma. Essi si rispecchiavano in certe consuetudini dei re dell’antichità: i re, infatti, da un lato si procuravano la visione diretta del loro popolo con viaggi regolari, così che nulla di ciò che viveva nel popolo come costume poteva loro sfuggire, mentre dall’altro lato facevano valere il loro influsso per mutare quei costumi che lasciassero a desiderare.\n\nIl tutto allude al potere di una personalità superiore. Essa avrà un’ampia visione dei veri sentimenti della grande moltitudine umana – di conseguenza non potrà essere ingannata in alcun modo – e insieme farà impressione sulle masse con la sua mera presenza, col peso della sua personalità. Così le masse si orienteranno su di essa come l’erba secondo il vento.",
    "lines": {
      "1": "Contemplazione puerile.\n\nPer un uomo meschino nessuna macchia.\n\nPer un nobile vergogna.\n\nQui è raffigurata una contemplazione a distanza, del tutto ottusa. Vi è qualcuno che opera, ma le sue azioni non sono comprese dalla gente meschina. Ciò non ha molta importanza in generale: che le masse comprendano o no le azioni del saggio regnante, queste vanno ugualmente a loro favore. Ma per un uomo superiore ciò è un’onta. Egli non deve accontentarsi di una stolta e distratta contemplazione degli influssi dominanti. Deve contemplarli nella loro connessione e tentare di comprenderli.",
      "2": "Contemplazione attraverso lo spiraglio di una porta.\n\nPropizia è la perseveranza di una donna.\n\nAttraverso lo spiraglio di una porta si ha una vista limitata. Si vede dall’interno verso l’esterno. Il modo di contemplare è soggettivamente limitato. Si riferisce tutto a se stessi. Non si è capaci di immedesimarsi nell’altro e nelle sue intenzioni. Ciò può bastare per una buona massaia. Non occorre che essa capisca nulla degli affari del mondo. Per un uomo che debba operare nella vita pubblica un modo di vedere così limitato ed egoistico è naturalmente un danno.35",
      "3": "La contemplazione della mia vita\n\ndecide tra progresso e regresso.\n\nQuesto è il posto della transizione. Non si guarda più verso l’esterno per ottenere immagini più o meno limitate o confuse, ma si dirige la contemplazione su se stessi per ricevere un orientamento per le proprie decisioni. Appunto questo spostarsi della contemplazione segna il superamento dell’ingenuo egoismo di colui che contempla tutto soltanto dal suo punto di vista personale. Così si giunge alla riflessione e poi all’obiettività. La conoscenza di sé non consiste però nell’occuparsi dei propri pensieri, ma piuttosto degli effetti che partono da noi stessi. Solo gli effetti ottenuti nella vita danno una visione che ci permette di decidere se vi è progresso o regresso.",
      "4": "Contemplazione della luce dell’impero.\n\nPropizio è operare come ospite di un re.\n\nQui è raffigurato un uomo che conosce i segreti per far fiorire un regno. Un tale uomo deve essere messo in una posizione autorevole, dove egli possa agire. Deve essere per così dire un ospite, cioè deve poter operare in modo indipendente ed essere onorato, non già essere usato come strumento.",
      "5": "Contemplazione della mia vita.\n\nIl nobile è senza macchia.\n\nUn uomo in posizione autorevole, verso il quale gli altri alzano lo sguardo, deve essere sempre pronto a esaminare se stesso. Il giusto modo per farlo non consiste però nel meditare su se stessi restando inattivi, ma nell’osservare gli effetti che si producono. Solo se questi sono buoni, se si esercita un buon influsso sugli altri, la contemplazione della propria vita concederà la soddisfazione di ritrovarsi senza macchia.",
      "6": "Contemplazione della sua vita.\n\nIl nobile è senza macchia.\n\nMentre la linea precedente rappresenta un uomo che contempla se stesso, qui, nel posto più alto, è eliminato tutto quello che è personale, riferito al proprio io. Qui viene raffigurato un saggio il quale, estraneo al trambusto del mondo, libero dall’io, contempla le leggi della vita e riconosce così che il bene supremo è sapere come si diventa liberi da macchia."
    }
  },
  "21": {
    "title": "21. Shih Ho - Il Morso che spezza",
    "judgment": "Il morso che spezza ha riuscita.\n\nPropizio è dar corso alla legge.\n\nQuando un ostacolo si oppone all’unione, un energico morso che spezza procura riuscita. Ciò vale in qualsiasi situazione. L’unità non si può stabilire là dove è sempre compromessa da delatori e traditori, da qualcuno che ostacola e impedisce. In questo caso bisogna andare fino in fondo, perché non nasca un danno duraturo. Tali ostacoli intenzionali non scompaiono da sé. Giudizio e pena sono necessari per spaventare o eliminare i criminali.\n\nOccorre, però, procedere nella maniera giusta. Il segno è composto di Li, chiarezza, e Chên, eccitazione. Li è tenero, Chên è duro. Durezza ed eccitazione da sole sarebbero troppo violente nel punire. Chiarezza e dolcezza da sole sarebbero troppo deboli. Riunite, producono la giusta misura. È importante che l’uomo chiamato a decidere (rappresentato dalla quinta linea) sia di natura mite, anche se per la sua posizione incute rispetto.",
    "image": "Tuono e fulmine: l’immagine del morso che spezza.\n\nCosì i re antichi consolidavano le leggi\n\nper mezzo di pene chiaramente determinate.\n\nLe pene sono le singole applicazioni delle leggi. Le leggi contengono l’elenco delle pene. La chiarezza regna quando nello stabilire le pene si distinguono in modo esplicito le più lievi e quelle più gravi a seconda della trasgressione. Ciò è simboleggiato dalla chiarezza del fulmine. Il consolidamento delle leggi si ottiene applicando le pene con giustizia. Ciò è simboleggiato dal terrore del tuono. Questa chiarezza e questa severità hanno lo scopo di incutere rispetto; le pene di per sé non sono così importanti. Tutti gli ostacoli della convivenza umana aumentano se la determinazione delle pene non è chiara e la loro applicazione è negligente. Solo la chiarezza e la decisa rapidità delle punizioni consolidano le leggi.",
    "lines": {
      "1": "Ha i piedi confitti nei ceppi, così che le dita scompaiono. Nessuna macchia.\n\nQuando qualcuno al primo tentativo di fare qualcosa di male è immediatamente colpito dalla punizione, la pena è ancora lieve. Solo le dita dei piedi vengono coperte dai ceppi. Così gli si impedisce di peccare ancora, ed egli diventa libero da macchia. È un monito a fermarsi per tempo sulla via del male.",
      "2": "Morde in carne tenera, così che il naso scompare.\n\nNessuna macchia.\n\nRagione e torto in questo caso si distinguono facilmente. È come se si mordesse in carne tenera. Ma ci si imbatte in un peccatore incallito. Così, trascinati dall’ira, si cade in qualche eccesso. La scomparsa del naso nel mordere sta a significare la perdita del fiuto a causa dell’indignazione. Ma ciò non nuoce molto, perché la punizione come tale è giusta.",
      "3": "Morde in carne secca stantia e gli capita un boccone velenoso.\n\nPiccola umiliazione. Nessuna macchia.\n\nQualcuno deve infliggere una punizione ma non possiede sufficiente potere e autorità per farlo. Perciò i colpevoli non si arrendono. Si tratta di una vecchia questione, simboleggiata da carne di selvaggina salata, e nell’affrontarla s’incontrano difficoltà. La carne stantia è guasta. Chi si occupa della cosa si attira astio velenoso e così finisce in una situazione piuttosto umiliante. Ma poiché il momento esigeva che si punisse, si rimane liberi da macchia.",
      "4": "Morde in carne cartilaginosa essiccata.\n\nRiceve frecce di metallo.\n\nPropizio è\n\nessere memori delle difficoltà, e perseveranti.\n\nSalute!\n\nSi tratta di superare difficoltà gravissime. Avversari potenti debbono essere puniti. Ciò richiede grandi sforzi. Ma si riesce. Bisogna però possedere la durezza del metallo e la dirittura di una freccia per superare le difficoltà. Se si conoscono queste difficoltà e si rimane perseveranti, allora si ottiene salute. Alla fine il difficile compito riesce.",
      "5": "Morde in carne di muscolo essiccata.\n\nRiceve oro giallo.\n\nEssere durevolmente consapevoli del pericolo. Nessuna macchia.\n\nSi deve dirimere un caso non facile, anche se chiaro. Ma la propria natura è incline all’indulgenza. Perciò bisogna raccogliersi per essere come l’oro giallo, ossia schietti come l’oro e imparziali come il giallo, che è il colore associato al centro. Solo se si è durevolmente consapevoli dei pericoli che nascono dalla responsabilità assunta si rimane liberi da errori.",
      "6": "Il suo collo è confitto nel collare di legno,\n\ncosì che le orecchie scompaiono.\n\nSciagura!\n\nQui, in contrasto con la situazione rappresentata nella linea iniziale, si tratta di un uomo incorreggibile. Egli porta per punizione il collare di legno. E le sue orecchie vi scompaiono. Non ascolta più alcun monito e rimane sordo. Questo incallimento conduce a sciagura.37"
    }
  },
  "22": {
    "title": "22. Pi - L’Avvenenza",
    "judgment": "Avvenenza ha riuscita.\n\nIn piccolo è propizio imprendere qualche cosa.\n\nL’avvenenza reca riuscita. Essa però non è la cosa essenziale, fondamentale, ma solo l’ornamento. Quindi va impiegata con parsimonia, in piccolo. Nel trigramma inferiore, fuoco, una linea tenera compare tra le due forti e le rende belle; ma le forti sono l’essenza, e la linea debole è la forma che abbellisce. Nel trigramma superiore, monte, la linea forte si pone come determinante all’apice, così che anche qui è da ritenersi decisiva. Nella natura si vede in cielo la forte luce del sole. Dal sole dipende la vita del mondo. Ma questa cosa forte, essenziale, si trasforma e va incontro a leggiadre variazioni per opera della luna e delle stelle. Nella vita umana la bella forma può esistere quando vi sono forti ordinamenti, saldi come montagne, che sono resi gradevoli da una chiara bellezza. La contemplazione delle forme celesti conferisce la capacità di comprendere il tempo e le sue mutevoli esigenze. La contemplazione delle forme della vita umana conferisce la possibilità di plasmare il mondo.\n\nOsservazione. Il segno mostra la bellezza tranquilla: dentro chiarezza e fuori pace. Questa è la quiete della pura contemplazione. Quando la brama tace, quando la volontà si acquieta, allora il mondo si manifesta come rappresentazione e in quanto tale è bello ed è sottratto alla lotta per l’esistenza. Questo è il mondo dell’arte. Ma la mera contemplazione non fa sì che la volontà si acquieti definitivamente. Si ridesterà, e allora tutta la bellezza sarà stata solo un momento passeggero di elevazione. Perciò non è questa la vera via della redenzione. Confucio si sentì infatti assai a disagio quando, dopo aver consultato l’oracolo per una questione importante, ottenne in risposta il segno «l’Avvenenza».",
    "image": "Ai piedi del monte è il fuoco: l’immagine dell’avvenenza.\n\nCosì il nobile procede nel mettere in chiaro\n\nle faccende correnti,\n\nma non osa risolvere le controversie in questo modo.\n\nIl fuoco, la cui luce illumina la montagna e la rende leggiadra, non splende a grande distanza. Così la forma avvenente basta, è vero, a rasserenare e rischiarare le cose minori, ma in questo modo non si possono risolvere questioni importanti. Esse richiedono maggiore serietà.",
    "lines": {
      "1": "Rende avvenenti le dita dei suoi piedi, abbandona la carrozza e cammina.\n\nLa situazione di chi all’inizio si trova in posto subordinato implica la necessità di sobbarcarsi alla fatica del procedere. Ci sarebbe la possibilità di procurarsi sottomano una facilitazione – rappresentata dall’immagine della carrozza. Ma un uomo saldo in se stesso disdegna le facilitazioni ottenute in questa dubbia maniera. Trova più elegante andare a piedi che viaggiare in carrozza, quando non ha il diritto di farlo.",
      "2": "Rende avvenente il suo pizzo.\n\nLa barba non è cosa indipendente. Può muoversi solo assieme al mento. L’immagine significa quindi che la forma va presa in considerazione solo dopo il contenuto, e come fenomeno accessorio.\n\nLa barba è un ornamento superfluo. Dedicarle cure particolari – senza riguardo al contenuto interiore da adornare – sarebbe quindi indizio di una certa vanità.",
      "3": "Avvenente e umido.\n\nDurevole perseveranza reca salute.\n\nSi vive in condizioni quanto mai gradevoli, in un ambiente leggiadro che ricorda l’umido splendore di un mattino rugiadoso. Questa leggiadria può certamente adornare, ma può anche farci affondare. Da qui l’ammonimento: non abbandonarsi alla molle comodità, ma rimanere durevolmente perseveranti. Su questo si basa la salute.",
      "4": "Avvenenza o semplicità?\n\nUn cavallo bianco viene come se volasse.\n\nNon è un brigante,\n\nvuole corteggiare a tempo debito.\n\nCi si trova in una situazione nella quale sorge il dubbio se si debba continuare a cercare la leggiadria dello splendore esterno, o non sia meglio ritornare alla semplicità. In questo dubbio risiede già la risposta. Dall’esterno si avvicina una conferma. Si avvicina sotto forma di un bianco cavallo alato. Il bianco allude alla semplicità. E anche se in un primo momento la mancanza delle comodità che si sarebbero potute ottenere per altra via provocherà forse una delusione, si troverà conforto nella fedele unione con l’amico che garantisce il suo affetto. Il cavallo volante è l’immagine del pensiero che supera le barriere dello spazio e del tempo.",
      "5": "Avvenenza in colline e giardini.\n\nIl rotolo di seta è meschino e piccino.\n\nUmiliazione, infine salute.\n\nCi si ritira dal contatto con gli uomini che stanno in basso e ricercano soltanto sfarzo e lusso. Nella solitudine delle altezze si incontra un uomo verso il quale si innalza lo sguardo e di cui si vorrebbe ottenere l’amicizia. Ma gli omaggi che si possono offrire sono soltanto meschini e miseri, così che si prova vergogna. Il dono esteriore però non conta, vale soltanto il vero sentimento; perciò infine tutto procede bene.",
      "6": "Avvenenza schietta.\n\nNessuna macchia.\n\nQui, sul gradino più alto, ogni ornamento è deposto. La forma non copre più il contenuto, ma lo lascia apparire nel suo pieno valore. L’avvenenza suprema non consiste in un esteriore ornamento del materiale, bensì nella forma schietta e concreta che gli si è data."
    }
  },
  "23": {
    "title": "23. Po - La Frantumazione",
    "judgment": "La frantumazione. Non è propizio andare in alcun luogo.\n\nÈ un tempo nel quale gli ignobili stanno avanzando e sono ormai in procinto di rimuovere gli ultimi forti e nobili. Poiché ciò è inerente al corso del tempo, in tali circostanze non è propizio per il nobile imprendere alcunché. È opportuno, in tempi così avversi, desumere il giusto comportamento dalle immagini e dalle loro qualità. Il trigramma inferiore significa la terra, le cui qualità sono l’arrendevolezza e la dedizione; quello superiore significa il monte, la cui qualità è la quiete. Ciò suggerisce di adattarsi ai tempi cattivi e di stare fermi. Qui non si tratta di macchinazioni umane, ma di condizioni temporali le quali mostrano anche un alternarsi di aumento e diminuzione, di pienezza e di vuoto, secondo leggi celesti. Non è possibile agire contro queste vicende del tempo. Non è quindi viltà, bensì saggezza, se ci si acconcia e si evita di agire.",
    "image": "Il monte poggia sulla terra: l’immagine della frantumazione.\n\nCosì i superiori possono assicurare la loro posizione\n\nsolo con ricche elargizioni agli inferiori.\n\nIl monte poggia sulla terra. Se esso è ripido e stretto e non possiede una larga base, deve crollare. Solo elevandosi vasto e grande, non superbo e ripido, la sua posizione è assicurata. Così i sovrani poggiano sulla larga base del popolo. Anche per loro è opportuno essere generosi e magnanimi come la terra che tutto sostiene; cosí renderanno la loro posizione sicura come quella di una montagna ben assestata.",
    "lines": {
      "1": "Il letto va in frantumi alle gambe.\n\nI perseveranti vengono annientati. Sciagura.\n\nGli ignobili si accostano e iniziano in segreto, da sotto, il loro distruttivo lavoro di erosione, per minare così il posto sul quale il nobile sta riposando. I seguaci del sovrano, rimastigli fedeli, vengono annientati con calunnie e ogni sorta di macchinazioni. La situazione è sciagurata, ma non si può fare altro che aspettare.",
      "2": "Il letto va in frantumi al bordo.\n\nI perseveranti vengono annientati. Sciagura.\n\nIl potere degli ignobili cresce. Il pericolo si avvicina già alla propria persona; e già spuntano chiari indizi. La quiete è disturbata. Mentre ci si trova in questa posizione pericolosa si è anche privi di aiuti e di consensi, sia dall’alto che dal basso. In questo isolamento è necessario usare la massima prudenza. Bisogna regolarsi secondo il momento e allontanarsi tempestivamente. Se si volesse insistere con rigidità e perseveranza nel difendere la propria posizione, ciò condurrebbe alla rovina.",
      "3": "Egli rompe con loro. Nessuna macchia.\n\nSi è finiti dentro un cattivo ambiente al quale si è legati anche da vincoli esterni. Sussiste però un rapporto particolare con un uomo superiore. Si acquista così la fermezza interiore con cui ci si può liberare dal carattere degli uomini che ci circondano. Così ci si trova alla fine in contrasto con loro, ma questo non è affatto un errore.",
      "4": "Il letto va in frantumi fino alla pelle. Sciagura.\n\nLa catastrofe raggiunge qui la persona fisica, non più soltanto il luogo di riposo. Non è aggiunto alcun monito o altra osservazione. La sciagura è al culmine; non la si può più scongiurare.",
      "5": "Un branco di pesci. Grazie alle dame di palazzo viene favore.\n\nTutto è propizio.\n\nQui, nell’immediata vicinanza del principio superiore forte e chiaro, si trasforma la natura dell’oscuro, che non contrasta più con mille raggiri il principio forte, ma si sottomette alla sua guida. Anzi, a capo degli altri deboli, li conduce al forte, come una principessa conduce al marito le sue dame di compagnia, simili a un branco di pesci, ottenendo così il suo favore. Sottomettendosi volontariamente al superiore, l’inferiore trova la sua felicità, e anche il superiore ottiene ciò che gli compete. Perciò tutto si conclude bene.",
      "6": "Ecco un grosso frutto non ancora mangiato.\n\nIl nobile riceve una carrozza.\n\nAll’ignobile va in frantumi la casa.\n\nQui si è giunti alla fine della frantumazione. Quando la sciagura si è sfogata ritornano tempi migliori. Il seme del bene rimane ancora. Quando il frutto cade a terra, proprio allora dal suo seme cresce di nuovo il bene. L’azione del nobile torna a essere influente ed efficace. Egli viene portato dall’opinione pubblica come su una carrozza. Ma sull’ignobile invece ricade la sua stessa malignità. La sua casa va in frantumi. In ciò è insita una legge naturale. Il male non è pernicioso soltanto per il bene, ma finisce, nelle sue estreme conseguenze, con l’annientare se stesso; poiché il male, dovendo la sua esistenza solo alla negazione, non può sussistere di per sé. Anche all’ignobile arridono giorni migliori quando è tenuto sotto disciplina da un nobile."
    }
  },
  "24": {
    "title": "24. Fu - Il Ritorno (la Svolta)",
    "judgment": "Il ritorno. Riuscita.\n\nUscita ed entrata senza errore.\n\nAmici vengono senza macchia.\n\nSerpeggiante è la via.\n\nAl settimo giorno viene il ritorno.\n\nÈ propizio avere ove recarsi.\n\nDopo un tempo di decadimento viene la svolta. Riappare la forte luce che prima era stata scacciata. Vi è movimento. Questo movimento, però, non ha nulla di forzato. Il trigramma superiore K’un ha per carattere la dedizione. Si tratta dunque di un movimento naturale, generato spontaneamente. Perciò trasformare il passato è facilissimo. Cose vecchie vengono eliminate, cose nuove introdotte; e tutto corrisponde al tempo e perciò non reca alcun danno. Si formano associazioni di persone con idee affini. E questo aggregarsi avviene pubblicamente; esso corrisponde alla situazione del tempo e perciò ogni aspirazione particolaristica risulta esclusa; né queste unioni danno luogo ad alcun errore. Il ritorno è inerente al corso della natura. Il movimento è circolare, e l’orbita è conchiusa. Non c’è quindi bisogno di precipitare le cose con artifici: tutto viene da sé, quando il tempo è maturo. Questo è il Tao di cielo e terra.\n\nTutti i movimenti si compiono in sei stadi. Il settimo stadio reca poi il ritorno. Così nel settimo mese dopo il solstizio d’estate, a partire dal quale l’anno digrada, viene il solstizio invernale; così nella settima ora doppia dopo il tramonto il sole risorge. Perciò il sette è il numero della luce giovane, e nasce poiché il sei, il numero delle grandi tenebre, si accresce di uno. Allora il movimento giunge allo stato di quiete.",
    "image": "Il tuono dentro la terra: l’immagine della svolta.\n\nCosì gli antichi re al tempo del solstizio chiudevano i valichi.\n\nMercanti e stranieri non viaggiavano,\n\ne il sovrano non visitava le contrade.\n\nFin dai tempi più antichi il solstizio invernale era festeggiato in Cina quale periodo di riposo dell’annata – un uso che si mantiene ancora oggi nelle ferie dell’anno nuovo. D’inverno la forza vitale – simboleggiata dall’Eccitante, dal tuono – sta ancora sotto terra. Il movimento è ai suoi primi inizi. Perciò bisogna rinvigorirlo col riposo, affinché non inaridisca consumandosi anzi tempo. In tutte le situazioni analoghe vige il principio di lasciar rinvigorire col riposo la forza che sta riaffiorando. La salute che ritorna dopo una malattia, la concordia che ritorna dopo un dissidio: tutto deve essere trattato con delicatezza e con riguardo durante la fase iniziale, affinché il ritorno conduca alla fioritura.",
    "lines": {
      "1": "Ritorno da piccola distanza.\n\nNon vi è bisogno di alcun pentimento.\n\nGrande salute!\n\nPiccole deviazioni dal bene non si possono evitare. Bisogna soltanto tornare per tempo sui propri passi, prima di essere andati troppo oltre. Ciò è soprattutto importante nella formazione del carattere. Ogni lieve pensiero cattivo deve essere immediatamente eliminato, prima che si consolidi e produca troppi guasti. Così non vi è bisogno di alcun pentimento, e tutto procede nel migliore dei modi.",
      "2": "Ritorno tranquillo. Salute!\n\nIl ritorno richiede sempre una decisione ed è un atto di vittoria su se stessi. È facilitato se si è in buona compagnia. Se si ha la forza d’animo per scendere dal proprio piedistallo e seguire l’esempio di persone degne, ciò reca salute.",
      "3": "Ritorno molteplice. Pericolo. Nessuna macchia.\n\nVi sono persone di una certa instabilità interiore, per le quali è irresistibile l’impulso a volgersi in direzioni sempre diverse. In questo continuo deviare dal bene a causa di inclinazioni incontrollabili, e nel ritornare sui propri passi con proponimenti migliori, è insito un pericolo. Ma poiché così non si determina neppure un irrigidimento nel male, non si può escludere del tutto una propensione complessiva alla correzione di questo difetto.",
      "4": "Camminando in mezzo agli altri\n\nsi ritorna soli.\n\nCi si trova in mezzo a una compagnia di persone insignificanti, ma si è in intimi rapporti con un amico forte e buono. Di conseguenza si torna indietro da soli. Sebbene non si parli né di premio né di punizione, questo ritorno è certamente assai propizio; poiché una scelta così risoluta a favore del bene ha in sé il suo premio.",
      "5": "Ritorno magnanimo. Nessun pentimento.\n\nQuando è venuto il tempo della svolta non bisogna nascondersi dietro magre scuse, ma rientrare in se stessi ed esaminarsi. E se si è commesso qualche errore bisogna confessarlo con magnanima decisione. Questa è una via della quale nessuno si pentirà.",
      "6": "Ritorno fallito. Sciagura.\n\nDisgrazia da fuori e da dentro.\n\nFacendo marciare gli eserciti in questo modo\n\nsi subirà infine una grande sconfitta,\n\ncosa sciagurata per il principe regnante.\n\nPer dieci anni non si è più in grado di portare attacco.\n\nSe si perde il momento giusto per tornare indietro si finisce nella sciagura. La sciagura è motivata intrinsecamente da un errato atteggiamento nei confronti della struttura dell’universo. La sciagura esteriore deriva da questa posizione errata. Sono qui raffigurate la pervicacia e la sua condanna."
    }
  },
  "25": {
    "title": "25. Wu Wang - L’Innocenza (l’Inaspettato)",
    "judgment": "L’innocenza. Sublime riuscita.\n\nPropizia è perseveranza.\n\nSe qualcuno non è retto ha disgrazia,\n\ne non è propizio imprendere qualche cosa.\n\nL’uomo ha ricevuto dal cielo la sua natura originariamente buona, affinché essa lo guidi in ogni suo movimento. Nell’abbandonarsi a questo influsso divino che è in lui, l’uomo acquista una genuina innocenza, la quale, senza secondi fini di compenso e vantaggio, agisce solo nel giusto con istintiva sicurezza. Questa sicurezza istintiva opera sublime riuscita ed è propizia per perseveranza. Ma non tutto ciò che è istintivo è natura in questo significato superiore della parola, bensì soltanto ciò che è retto, ciò che coincide con la volontà del cielo. Senza questa rettitudine un modo di agire istintivo, sconsiderato, produce solo disgrazia. Confucio dice in proposito: «Chi devia dall’innocenza, dove va a finire? La volontà e la benedizione del cielo non accompagnano i suoi atti».",
    "image": "Sotto il cielo passa il tuono:\n\ntutte le cose acquistano lo stato naturale dell’innocenza.\n\nCosì gli antichi re curavano e nutrivano,\n\nricchi di virtù e in armonia con il tempo, tutti gli esseri.\n\nQuando il tuono – la forza vitale – in primavera ricomincia ad agitarsi sotto il cielo, tutto germina e cresce, e tutte le creature ricevono dalla natura creatrice l’innocenza infantile dello stato originario. Così agiscono pure i buoni sovrani degli uomini: con la ricchezza interiore della loro natura essi provvedono a ogni forma di vita e di civiltà, e fanno al momento giusto tutto ciò che è necessario.",
    "lines": {
      "1": "Condotta innocente reca salute!\n\nI primi moti spontanei del cuore sono sempre buoni, così che si può seguirli fiduciosi ed essere certi che si ha fortuna e si raggiunge il proprio scopo.",
      "2": "Se arando non si pensa al raccolto\n\ne dissodando all’uso del campo;\n\nallora è propizio imprendere qualche cosa.\n\nBisogna fare ogni lavoro per amore del lavoro stesso, come lo richiedono tempo e luogo, e senza mirare al successo; allora il lavoro riesce e ciò che si intraprende ha successo.",
      "3": "Disgrazia immeritata:\n\nla mucca legata da qualcuno allo steccato\n\nè il guadagno del viandante, la perdita del proprietario.\n\nTalvolta a qualcuno capita una disgrazia immeritata, provocata da qualcun altro; è come quando un uomo passa per la strada e si allontana con una mucca che era legata allo steccato: il suo guadagno è la perdita del proprietario. In tutte le azioni, anche nelle più innocenti, bisogna regolarsi secondo il momento giusto, altrimenti si è colpiti da disgrazia inaspettata.",
      "4": "Chi è in grado di essere perseverante rimane senza macchia.\n\nCiò che veramente ci appartiene non può andare perduto, neanche se lo si butta via. Non occorre darsene alcun pensiero. Bisogna soltanto pensare a rimanere fedeli alla propria natura senza ascoltare gli altri.",
      "5": "In caso di malattia senza colpa non adoperare farmaci.\n\nPasserà da sé.\n\nSe capita dall’esterno, per caso, un male inaspettato che non ha la sua causa e il suo appiglio nella natura della persona, non si deve ricorrere a mezzi esterni per eliminarlo, bensì lasciare che la natura compia il suo corso: allora il malanno passerà da sé.",
      "6": "Agire innocente reca disgrazia.\n\nNulla è propizio.\n\nQuando ci si trova in una situazione nella quale il progredire non corrisponde più al tempo, è opportuno aspettare tranquillamente e senza secondi fini. Se si agisce senza riflettere per avanzare in contrasto col destino, non si raggiungerà alcun risultato."
    }
  },
  "26": {
    "title": "26. Ta Ch’u - La Forza domatrice del grande",
    "judgment": "La forza domatrice del grande. Propizia è perseveranza.\n\nNon mangiare a casa reca salute.\n\nPropizio è attraversare la grande acqua.\n\nPer mantenere e accumulare grandi forze creative, secondo l’idea espressa da questo esagramma, occorre un uomo forte, dalla mente chiara, che sia onorato dal sovrano. Il trigramma Ch’ien allude a una grande forza creativa, il trigramma Kên a solidità e verità; entrambi indicano luce, chiarezza e quotidiano rinnovamento del carattere. Solo con questo quotidiano rinnovamento di sé è possibile mantenersi al massimo del vigore. Mentre in tempi tranquilli la forza dell’abitudine aiuta a mantenere l’ordine, nei periodi in cui si accumulano grandi forze tutto dipende dalla potenza della personalità. Ma poiché gli uomini degni vengono onorati, come dimostra la forte personalità cui il sovrano affida la direzione, è propizio non mangiare a casa, ma guadagnarsi in pubblico il pane accettando una carica. Si è in armonia col cielo; perciò riescono anche imprese gravi e pericolose, come l’attraversamento della grande acqua.",
    "image": "Il cielo dentro il monte:\n\nl’immagine della forza domatrice del grande.\n\nCosì il nobile impara a conoscere molti detti della remota antichità\n\ne le gesta del passato\n\nper rinsaldare il suo carattere.\n\nIl cielo dentro il monte allude a tesori nascosti. Così nei detti e nelle gesta del passato sta nascosto un tesoro che può essere usato per rinsaldare e accrescere il proprio carattere. Questo è il modo giusto di studiare: non limitarsi a nozioni storiche, ma rendere attuale il dato storico applicandolo di continuo.",
    "lines": {
      "1": "Vi è pericolo. È propizio desistere.\n\nSi vorrebbe avanzare con più energia, ma vi è un ostacolo insito nella situazione. Si scopre che la via è sbarrata. Volere ottenere il progresso per forza condurrebbe alla disgrazia. Perciò è meglio raccogliersi e aspettare che si apra un passaggio per le forze accumulate.",
      "2": "Al carro vengono tolti gli assali.\n\nQui il progredire è impedito, come nella «Forza domatrice del piccolo» (n. 9, nove al terzo posto). Ma mentre lì la forza inibente è insignificante e così nasce un conflitto tra ciò che tende in avanti e ciò che inibisce, finché dal carro si staccano i raggi delle ruote, qui la forza inibente è senz’altro superiore. Non avviene quindi nessuna lotta. Ci si adatta, e per il momento si tolgono al carro gli assali, cioè ci si limita ad aspettare. Così si accumula la tensione necessaria per progredire più tardi con energia.",
      "3": "Un buon cavallo che ne segue altri.\n\nPropizie sono la consapevolezza del pericolo e la perseveranza.\n\nOgni giorno esèrcitati nel guidare il carro e nel proteggerti con le armi.\n\nPropizio è avere ove recarsi.\n\nLa via si apre. L’impedimento è cessato. Si è in rapporto con una forte volontà che agisce nella stessa direzione. Si avanza come un buon cavallo che ne segua un altro. Ma vi è ancora pericolo, e bisogna restarne consapevoli per non lasciarsi sottrarre la forza d’animo. Così occorre da un lato esercitarsi nelle cose che ci fanno avanzare, dall’altro in quelle che proteggono da un assalto imprevisto. In queste circostanze è bene avere una meta alla quale aspirare.",
      "4": "Il finimento frontale di un torello.\n\nGrande salute!\n\nQuesta linea e la seguente domano quelle inferiori che si stanno spingendo avanti. Prima che a un toro siano cresciute le corna si assicura alla sua fronte un finimento di riparo affinché le corna, una volta spuntate, non possano ferire. Un buon metodo per domare è quello di affrontare la violenza erompente prima che si manifesti; in questo modo ci si procura un successo facile e grande.",
      "5": "Il dente di un cinghiale castrato. Salute!\n\nQui l’irruente aggressività è domata per via indiretta. Di per sé il dente del cinghiale è pericoloso; ma quando la natura del cinghiale viene mutata, il dente diventa inoffensivo. Così anche nell’uomo non bisogna combattere direttamente i suoi istinti primitivi, ma eliminarne le radici.",
      "6": "Si ottiene la via celeste. Riuscita.\n\nIl tempo dell’impedimento è passato. La forza a lungo accumulata per effetto dell’inibizione erompe e ha grande successo. Si allude a un saggio che il sovrano onora e i cui princìpi ora si affermano e modellano il mondo."
    }
  },
  "27": {
    "title": "27. I - Gli Angoli della bocca (il Sostentamento)",
    "judgment": "Gli angoli della bocca. Perseveranza reca salute.\n\nGuarda al sostentamento e al modo in cui un uomo cerca egli stesso di riempirsi la bocca.\n\nNel dedicarsi alla cura e al nutrimento è importante occuparsi delle persone meritevoli ma anche provvedere nel modo giusto a se stessi. Se si vuole conoscere qualcuno basta solo guardare a quali persone egli rivolge le sue cure e quali lati del suo essere cura e alimenta. La natura sostenta tutte le forme viventi. Il grande uomo nutre e cura i capaci per provvedere attraverso questi alla cura di tutta l’umanità.\n\nMencio (libro sesto, A, 14) dice a questo proposito: «Quando si vuol riconoscere se qualcuno è capace o inetto, basta guardare a quale parte del suo essere egli dà particolare importanza. Il corpo ha parti nobili e parti ignobili, parti importanti e parti insignificanti. Non bisogna danneggiare ciò che è importante per amore dell’insignificante e ciò che è nobile per amore dell’ignobile. Chi cura le parti insignificanti del suo essere è un uomo insignificante. Chi cura le parti nobili del suo essere è un uomo nobile».",
    "image": "Ai piedi del monte vi è il tuono: l’immagine del sostentamento.\n\nCosì il nobile sta attento alle sue parole\n\ned è moderato nel mangiare e nel bere.\n\n«Dio compare nel segno dell’Eccitante». Quando in primavera le energie vitali si ridestano tutte le cose nascono di nuovo. «Egli porta le cose a compimento nel segno dell’Arresto». Così alla fine dell’inverno, quando i semi cadono a terra, tutte le cose giungono a compimento. È questa un’immagine del nutrimento attraverso moto e quiete. Il nobile prende ciò a modello per il nutrimento e la cura del suo carattere. Le parole sono un moto che va dall’interno verso l’esterno. Mangiare e bere sono moti che vanno dall’esterno verso l’interno. Entrambi i generi di moto vanno moderati dalla quiete. La quiete fa sì che le parole che escono dalla bocca non oltrepassino la misura, e il nutrimento che entra nella bocca non oltrepassi la misura. Questa è la cura del carattere.",
    "lines": {
      "1": "Tu lasci andare la tua tartaruga magica\n\ne mi guardi con gli angoli della bocca cadenti.\n\nSciagura!\n\nLa tartaruga magica è un essere che non ha bisogno di nutrimento terrestre, bensì possiede una tale forza magica da poter vivere d’aria. L’immagine significa che per la propria indole e posizione si potrebbe vivere benissimo da soli, liberi e indipendenti. Invece si rinuncia a questa indipendenza interiore e si guarda in alto con invidia e astio verso altri che stanno esteriormente meglio. Questa bassa invidia provoca nell’altro soltanto scherno e disprezzo. Ciò è male.",
      "2": "Volgersi verso la vetta per nutrirsi.\n\nDeviare dalla via per cercare nutrimento dal colle:\n\nse si continua così, ciò reca sciagura.\n\nPensare da sé al proprio nutrimento, oppure farsi sostentare in modo legittimo da coloro che ne hanno il dovere e il diritto, è normale. Quando non si è in grado, per debolezza interiore, di pensare al proprio nutrimento, può insinuarsi un senso di malessere poiché si rifugge dal guadagnarsi in modo legittimo il proprio sostentamento e si accetta di riceverlo in dono da chi è in posizione più elevata. Ciò è indecoroso, poiché si devia dalla propria natura; e reca sciagura se si persiste in questa condotta.",
      "3": "Deviare dal nutrimento.\n\nPerseveranza reca sciagura.\n\nPer dieci anni non agire così. Nulla è propizio.\n\nChi cerca nutrimento che non nutre barcolla tra desiderio e voluttà; e nella voluttà il desiderio lo consuma. Questo abbandonarsi alla passione e alla soddisfazione dei sensi non conduce mai alla meta. Mai (dieci anni rappresentano un ciclo completo) si deve agire così. Non ne risulta nulla di buono.",
      "4": "Volgersi verso la vetta per nutrirsi reca salute.\n\nScrutare in giro con occhi attenti come una tigre in brama insaziabile. Nessuna macchia.\n\nDiversamente dal sei al secondo posto, dove si allude a un uomo indaffarato che mira soltanto al proprio vantaggio, questa linea raffigura un uomo che s’industria a far risplendere la sua luce da un’alta posizione. Per farlo ha bisogno di ausiliarii, perché da solo non può raggiungere la sua alta meta. Bramoso come una tigre affamata, egli va in cerca di uomini adatti. Ma poiché non pensa a se stesso, bensì alla comunità, questo zelo non è un errore.",
      "5": "Deviare dalla via.\n\nDimorare in perseveranza reca salute.\n\nNon bisogna attraversare la grande acqua.\n\nSi è consapevoli di una manchevolezza. Si dovrebbe provvedere al sostentamento degli uomini ma non si ha la forza per farlo. Così bisogna deviare dalla strada consueta e implorare consiglio e aiuto da un uomo spiritualmente superiore, ma esteriormente insignificante. Coltivando questo atteggiamento con perseveranza si ha successo e salute. Bisogna solo rimanere consapevoli della propria dipendenza. Non bisogna spingersi avanti di persona, né voler intraprendere grandi opere come l’attraversamento della grande acqua.",
      "6": "La sorgente del sostentamento.\n\nConsapevolezza del pericolo reca salute.\n\nPropizio è attraversare la grande acqua.\n\nQui vi è un saggio di altissimo valore, dal quale emanano tutti gli influssi che procurano il nutrimento agli altri. Una simile posizione reca gravi responsabilità. Se egli ne rimane consapevole ha salute e può anche intraprendere fiducioso importanti e difficili opere, come l’attraversamento della grande acqua. Esse recano felicità generale per lui e per tutti."
    }
  },
  "28": {
    "title": "28. Ta Kuo - La Preponderanza del grande",
    "judgment": "La preponderanza del grande. La trave maestra si piega.\n\nPropizio è avere ove recarsi.\n\nRiuscita.\n\nQui il grande ha il sopravvento. Il carico è troppo pesante per le forze che debbono reggerlo. La trave maestra, sulla quale poggia l’intero tetto, si piega perché le sue estremità portanti sono troppo deboli per il carico. Il tempo e la situazione richiedono misure straordinarie per essere superati, poiché il tempo stesso è fuori dell’ordinario. Perciò bisogna pensare a una transizione, bisogna agire il più presto possibile: ciò promette successo; infatti il forte, pur avendo il sopravvento, si trova nel mezzo, cioè nel centro di gravità, così che non vi è da temere nessuna rivoluzione. Con misure violente non si raggiunge nulla. Bisogna sciogliere il nodo penetrando dolcemente nel senso della situazione (come suggerisce la qualità del segno inferiore Sun); allora il trapasso ad altre condizioni riuscirà. Vi è bisogno di una grande superiorità; perciò il tempo della preponderanza del grande è un tempo importante.",
    "image": "Il lago oltrepassa gli alberi:\n\nl’immagine della preponderanza del grande.\n\nCosì il nobile quando sta solo è libero da crucci,\n\ne quando deve rinunciare al mondo è intrepido.\n\nI tempi straordinari della preponderanza del grande sono come una inondazione in cui il lago oltrepassa gli alberi. Ma stati simili passano. I due trigrammi indicano l’atteggiamento da tenere in tempi così eccezionali: l’immagine di Sun è l’albero che sta saldo anche se è solitario, e la qualità di Tui è la serenità che rimane intrepida anche quando deve rinunciare al mondo.",
    "lines": {
      "1": "Poggiare su stuoia di canna bianca. Nessuna macchia.\n\nQuando in tempi straordinari si vuole iniziare un’impresa bisogna procedere con estrema prudenza, come quando un oggetto pesante, che deve essere messo sul pavimento, viene poggiato per prudenza sulla canna bianca, affinché nulla si rompa. Questa prudenza può sembrare eccessiva, ma non è un errore. Ogni impresa straordinaria può riuscire solo se si curano con estrema prudenza gli inizi e le fondamenta.",
      "2": "Un pioppo secco getta un germoglio di radice.\n\nUn uomo anziano prende una moglie giovane.\n\nTutto è propizio.\n\nIl legno sta vicino all’acqua: da qui l’immagine di un vecchio pioppo che getta un germoglio di radice. Questo è uno straordinario risveglio del processo di crescita. La stessa situazione straordinaria si riscontra quando un uomo anziano prende in moglie una giovane fanciulla adatta a lui. E nonostante l’eccezionalità della situazione tutto va bene.\n\nDal punto di vista politico il senso è che in tempi straordinari è propizio associarsi agli inferiori, giacché lì si trova la possibilità di un rinnovamento",
      "3": "La trave maestra si piega. Sciagura.\n\nÈ raffigurata una personalità che in tempi di preponderanza del grande vuole farsi strada a ogni costo. Egli non accetta consiglio da altri, perciò anche gli altri non si prestano a sostenerlo. Così il carico cresce finché le cose si piegano o si spezzano. In tempi pericolosi un brusco intervento caparbio non fa che accelerare il crollo.",
      "4": "La trave maestra viene sostenuta. Salute.\n\nSe vi sono secondi fini è vergognoso.\n\nGrazie a relazioni amichevoli con gli inferiori l’uomo in posizione di responsabilità riesce a padroneggiare la situazione. Ma se egli volesse abusare delle sue relazioni per ottenere potenza e successo per sé personalmente, invece di preoccuparsi soltanto della salvezza comune, ciò sarebbe vergognoso.",
      "5": "Un pioppo rinsecchito getta boccioli.\n\nUna donna anziana trova marito.\n\nNessuna macchia. Nessuna lode.\n\nUn pioppo rinsecchito che getta boccioli esaurisce così le sue forze e non fa che affrettare la fine. Una donna anziana può anche trovare un nuovo marito, ma non per questo avviene un rinnovamento. Tutto resta sterile. Rimane così soltanto la stranezza della situazione anche se tutto procede con onore.\n\nRiferita alla politica, l’immagine significa che se in tempi insicuri si rinuncia ai legami con chi sta in basso e si mantengono solo i rapporti con i ceti più alti, si crea uno stato che non è durevole.",
      "6": "Bisogna attraversare l’acqua. Essa oltrepassa la testa.\n\nSciagura. Nessuna macchia.\n\nQui è raffigurata una situazione in cui lo straordinario è giunto al culmine. Si è coraggiosi e si vuole a ogni costo svolgere il proprio compito. Nel farlo si incorre nel pericolo. L’acqua passa oltre la testa. È questa la sciagura. Ma lasciare la vita per far valere il bene e il giusto non produce macchia. Vi sono cose più importanti della vita."
    }
  },
  "29": {
    "title": "29. K’an - L’Abissale (l’Acqua)",
    "judgment": "L’abissale ripetuto.\n\nSe sei verace hai riuscita nel cuore,\n\ne ciò che fai incontra successo.\n\nCol ripetersi del pericolo ci si assuefà. L’acqua dà l’esempio per il giusto comportamento in situazioni simili. Essa continua a scorrere e riempie tutti i punti che tocca; non rifugge da nessun punto pericoloso, da nessuna caduta, e non perde per nessun motivo la sua natura essenziale. Rimane fedele a se stessa in qualunque condizione. Così la veracità in condizioni difficili fa sì che interiormente, nel cuore, si penetri la situazione fino in fondo. E quando si è diventati interiormente padroni di una situazione si avrà come esito naturale che le azioni esteriori siano accompagnate da successo. Nel pericolo occorre procedere in maniera radicale, in modo che tutto ciò che va fatto sia anche portato a termine; e si tratta di andare avanti, per non soccombere indugiando nel pericolo.\n\nSe adoperato in modo attivo, il pericolo può avere un’importanza essenziale come misura protettiva. Così il cielo ha la sua pericolosa altezza che lo protegge contro ogni tentativo d’intrusione. Così la terra ha i suoi monti e le sue acque che con le loro insidie separano i paesi. Così anche i sovrani applicano il pericolo come misura protettiva per garantirsi contro attacchi dall’esterno e contro disordini all’interno.",
    "image": "L’acqua scorre ininterrottamente e arriva alla meta:\n\nl’immagine dell’abissale ripetuto.\n\nCosì il nobile incede in durevole virtù\n\ned esercita l’arte dell’insegnamento.\n\nL’acqua raggiunge la sua meta scorrendo ininterrottamente. Riempie ogni avvallamento prima di continuare a scorrere. Così fa il nobile. Egli vuole che il bene diventi una salda qualità del carattere e non rimanga accidentale e limitato a singoli momenti. Anche nell’insegnare ad altri tutto dipende dalla costanza. Poiché soltanto con la ripetizione ciò che viene insegnato diventa proprietà di colui che apprende.",
    "lines": {
      "1": "Ripetizione dell’abissale.\n\nNell’abisso si finisce in una buca. Sciagura.\n\nL’assuefazione al pericolo produce facilmente l’assorbimento del pericolo nella propria natura. Si acquista familiarità col pericolo e ci si abitua al male. Così si è perduta la retta via, e la sciagura è la conseguenza naturale.",
      "2": "Nell’abisso vi è pericolo.\n\nBisogna tendere solo a piccole cose.\n\nIn mezzo al pericolo non bisogna affatto adoperarsi per uscirne a tutti i costi; bensì, dapprima, bisogna accontentarsi di non esserne sopraffatti. Occorre ponderare tranquillamente le condizioni del momento e accontentarsi di piccole cose, visto che per ora non si può raggiungere un risultato più grande. Anche una sorgente forma dapprima un esile rigagnolo e solo più tardi si scava una via all’aperto.",
      "3": "Avanti e indietro, abisso sopra abisso.\n\nIn tale pericolo fèrmati per ora,\n\naltrimenti nell’abisso finisci in una buca.\n\nNon agire così.\n\nOgni passo avanti e indietro espone al pericolo. Una fuga è impensabile. Perciò non bisogna lasciarsi indurre all’azione, poiché ci spingerebbe solo ancora più a fondo nel pericolo. Bisogna, anzi, fermarsi, per quanto penoso sia il permanere in tale situazione, finché non si palesi una via d’uscita.",
      "4": "Una brocca di vino, una ciotola di riso come aggiunta, vasellame d’argilla,\n\nofferti semplicemente attraverso la finestra.\n\nCiò non costituisce alcuna macchia.\n\nIn tempi di pericolo le forme cerimoniose cessano. I sentimenti sinceri sono la cosa principale. Un funzionario, prima di essere insediato, deve ricorrere di solito a certi regali introduttivi e a certe raccomandazioni. Qui tutto è semplificato all’estremo. I regali sono miseri, non vi è nessuno che raccomandi, ci si presenta da sé, eppure non bisogna vergognarsi di tutto ciò, purché si abbia l’onesta intenzione di aiutarsi a vicenda nel pericolo.\n\nLa situazione suggerisce anche un’altra idea: la finestra è il luogo dal quale la luce entra nella stanza. Quando in tempi difficili si vuole illuminare qualcuno, bisogna incominciare da ciò che è senz’altro chiaro e lampante, e da lì procedere con semplicità.\n\nOsservazione. La traduzione consueta, «due ciotole di riso», è stata corretta sulla scorta di alcuni commenti cinesi.",
      "5": "L’abisso non viene fatto traboccare,\n\nviene riempito solo fino all’orlo.\n\nNessuna macchia.\n\nIl pericolo proviene dal fatto che si vuole salire troppo in alto. Nella gola l’acqua non si accumula, bensì arriva solo fino all’orlo più basso per poter uscire. Così nel pericolo basta anche solo procedere lungo la linea di minima resistenza, e così si raggiunge la meta. Grandi opere non si possono compiere in tempi simili: è sufficiente uscire dal pericolo.",
      "6": "Legato con corde e funi,\n\nrinchiuso tra mura carcerarie irte di spine:\n\nper tre anni non ci si orienta.\n\nSciagura!\n\nUn uomo che abbia smarrito la retta via nell’estremo pericolo, irretito e incallito nei suoi peccati, non ha nessuna prospettiva di uscire dalla sua situazione. È come un criminale che stia incatenato in un carcere tra mura irte di spine."
    }
  },
  "30": {
    "title": "30. Li - L’Aderente (il Fuoco)",
    "judgment": "L’aderente. Propizia è perseveranza.\n\nEssa reca riuscita. La cura della vacca reca salute.\n\nLo scuro aderisce al chiaro e ne fa risaltare la luminosità. Nell’emanare luce il chiaro ha bisogno di qualcosa di permanente al suo interno, affinché nell’ardere non si consumi del tutto ma possa invece splendere durevolmente. Tutto ciò che splende nel mondo dipende da qualche cosa cui aderisce: così può splendere durevolmente.\n\nIl sole e la luna aderiscono al cielo; grano, erba e alberi aderiscono alla terra. Così la doppia chiarezza dell’uomo di valore aderisce al giusto e per questo può plasmare il mondo. Nel mondo l’uomo è condizionato e non indipendente, ma avrà riuscita se riconosce questi limiti e accetta la sua dipendenza dalle forze armoniose e buone dell’universo. La vacca è simbolo di estrema arrendevolezza. L’uomo, coltivando in sé questa arrendevolezza e questa volontaria dipendenza, acquista la chiarezza che non ferisce, e trova il suo posto nel mondo.\n\nOsservazione. È curiosa e degna di nota la coincidenza per cui il fuoco e la cura della vacca sono qui associati esattamente come nella religione dei Parsi.",
    "image": "Il chiarore sorge due volte: l’immagine del fuoco.\n\nCosì il grande uomo, continuando questo chiarore, illumina\n\nle quattro regioni del mondo.\n\nOgnuno dei due trigrammi rappresenta il sole nel corso di un giorno. È dunque rappresentata l’attività ripetuta del sole. Con ciò si indica l’azione della luce nel tempo. Il grande uomo continua l’opera della natura nel mondo umano. Con la chiarezza della sua indole fa sì che la luce si diffonda sempre più e compenetri sempre più a fondo la natura umana.",
    "lines": {
      "1": "Le orme corrono in ogni direzione.\n\nSe si opera con serietà: nessuna macchia.\n\nÈ mattino presto. Il lavoro incomincia. Nel sonno l’anima si è segregata dal mondo esterno, ma adesso riprendono i rapporti col mondo. In ogni direzione vanno le tracce delle impressioni. Regna un frettoloso affaccendarsi. È importante conservare il raccoglimento interiore, non lasciarsi trascinare dall’ingranaggio della vita. Se si è seri e raccolti si acquista la chiarezza necessaria per affrontare le innumerevoli impressioni che ci assalgono. Proprio all’inizio una serietà così raccolta è tanto importante, poiché l’inizio contiene i germi di tutto ciò che seguirà.",
      "2": "Splendore giallo. Sublime salute.\n\nIl meriggio è venuto. Il sole brilla in giallo splendore. Il giallo è il colore del mezzo e della misura. Splendore giallo è quindi l’immagine della cultura e dell’arte perfetta, la cui suprema armonia consiste nella misura.",
      "3": "Alla luce del sole che tramonta,\n\ngli uomini o battono sulla pentola e cantano,\n\no sospirano forte per la senilità che si avvicina.\n\nSciagura.\n\nQuesta è la fine del giorno. La luce del sole che tramonta rammenta la limitatezza e la caducità della vita. In questa carenza di libertà verso l’esterno gli uomini perdono di solito anche la libertà interiore. O si lasciano spingere dalla caducità verso un’allegria tanto più sfrenata per godere la vita prima che finisca, o si lasciano trascinare dalla tristezza e sprecano in vani lamenti sulla vecchiaia imminente il tempo prezioso. Entrambe le cose sono dannose. Per il nobile, morire presto o tardi è indifferente. Egli coltiva la propria persona e aspetta la sua sorte, rinsaldando così il proprio destino.",
      "4": "Subitanea è la sua venuta;\n\ndivampa, muore, viene buttato via.\n\nLa chiarezza dell’intelletto sta alla vita come il fuoco sta al legno. Il fuoco aderisce al legno, ma insieme consuma il legno. La chiarezza dell’intelletto ha le sue radici nella vita ma può anche consumare la vita: è importante il modo in cui essa esplica la sua azione. Qui si usa l’immagine di una meteora o di un fuoco di paglia. Un carattere agitato, inquieto giunge a rapida ascesa. Mancano però gli effetti duraturi. In queste condizioni è male spendere troppo rapidamente le proprie energie e consumarsi come una meteora.",
      "5": "Lacrime a fiumi, sospiri e lamenti. Salute!\n\nQui è l’apice della vita. Senza consigli, in questa situazione ci si consumerebbe come una fiamma. Se invece si abbandonano paura e speranza, se si comprende la vanità di ogni cosa e si piange e si geme, ma soprattutto ci si preoccupa di mantenere la propria chiarezza, allora da questa tristezza viene salute. Si tratta qui di una vera conversione e non, come per il nove al terzo posto, di uno stato d’animo passeggero.",
      "6": "Il re lo adopera per spedizioni punitive.\n\nLa miglior cosa è allora uccidere i capi\n\ne catturare i seguaci. Nessuna macchia.\n\nLo scopo della pena è di ottenere disciplina, non di instaurare un regno di cieche punizioni. Si tratta di guarire il male alle sue radici. Nella vita politica bisogna debellare i capi delle fazioni ma risparmiare i seguaci. Nell’educare se stessi bisogna sradicare le cattive abitudini ma tollerare abitudini innocue. Poiché un’ascesi troppo rigida, come le condanne troppo severe, non conduce a nessun risultato.\n\n\n\n\n\nSEZIONE SECONDA"
    }
  },
  "31": {
    "title": "31. Hsien - La Stimolazione (la Domanda di matrimonio)",
    "judgment": "La stimolazione. Riuscita.\n\nPropizia è perseveranza.\n\nPrendere in moglie una fanciulla reca salute.\n\nIl debole sta sopra, il forte sotto; così le loro forze si attirano in modo da congiungersi. Ciò produce riuscita, poiché ogni riuscita si basa sull’effetto dell’attrazione reciproca. La calma interiore accompagna la gioia esteriore e fa sì che la gioia non oltrepassi la misura, ma resti entro i limiti del giusto. Questo è il senso dell’avvertimento aggiunto: «Propizia è perseveranza». In ciò, infatti, la domanda di matrimonio, nella quale l’uomo forte si abbassa al di sotto della fanciulla debole e le usa riguardo, si distingue dalla seduzione. Questa attrazione degli affini è una legge generale della natura. Il cielo e la terra si attirano a vicenda, e così nascono tutti gli esseri. Il saggio influisce con un’attrazione simile sul cuore degli uomini, e così il mondo giunge alla pace. Dalle attrazioni che esercitano, è possibile riconoscere la natura di tutti gli esseri in cielo e in terra.",
    "image": "Sopra il monte sta un lago: l’immagine della stimolazione.\n\nCosì il nobile, essendo pronto ad accoglierli,\n\nfa sì che gli uomini gli si avvicinino.\n\nUn monte sul quale si trova un lago riceve lo stimolo dell’umidità di questo. Diventa partecipe di questo vantaggio perché la sua vetta non è aguzza, ma incavata. L’immagine suggerisce di mantenersi interiormente umili e liberi per rimanere sensibili ai buoni consigli. A chi pretende di sapere tutto meglio degli altri, gli uomini ben presto non daranno più consigli.",
    "lines": {
      "1": "La stimolazione si manifesta nell’alluce.\n\nUn movimento, prima di essere effettivamente eseguito, si manifesta all’inizio nelle dita dei piedi. L’idea della stimolazione è già presente. Per il momento, però, non si mostra agli altri. Finché l’intenzione non ha ancora effetti visibili è indifferente per il mondo esterno: non può condurre né al bene né al male.",
      "2": "La stimolazione si manifesta nei polpacci.\n\nSciagura!\n\nIndugiare reca salute.\n\nIl polpaccio segue il piede nel movimento. Da sé non può né avanzare né stare fermo. Un movimento che non sia autonomo è nefasto. Bisogna aspettare tranquillamente finché non si sia indotti ad agire da una vera stimolazione. Allora si rimane senza danni.",
      "3": "La stimolazione si manifesta nelle cosce.\n\nSi attiene a ciò che segue.\n\nContinuare così è umiliante.\n\nOgni umore del cuore è uno stimolo a muoversi. Verso ciò cui il cuore aspira, le cosce corrono senza esitare, poiché si attengono al cuore e lo seguono. Ma, per quanto riguarda la vita dell’uomo, non è giusta la tendenza a mettersi in moto per seguire lo stimolo di un capriccio: a lungo andare essa conduce a umiliazione. Ne risulta una triplice considerazione. Non si deve correre dietro a tutte le persone sulle quali si vorrebbe influire, ma è bene talvolta sapersi trattenere. Inoltre non bisogna cedere subito ai capricci di coloro che ci hanno al loro servizio. E infine non bisogna mai trascurare la possibilità di mettere un freno agli umori del proprio cuore, perché questa è la base della libertà umana.",
      "4": "Perseveranza reca salute. Il pentimento svanisce.\n\nQuando si pensa irrequieti a questo e a quello,\n\nallora ci seguono soltanto gli amici\n\nai quali si dirigono pensieri consapevoli.\n\nQui si è raggiunto il luogo del cuore. La stimolazione che parte da lì è la più importante. Bisogna innanzitutto fare attenzione che l’influsso sia costante e buono; allora, nonostante il pericolo che nasce dalla grande mobilità del cuore umano, non vi è più necessità di pentirsi. Quando agisce la forza tranquilla del proprio carattere, allora gli effetti sono normali. Tutte le persone sensibili alle vibrazioni di un tale spirito vengono allora attratte. L’influsso sugli altri non deve mai manifestarsi come un tentativo cosciente e deliberato di manipolazione. Infatti, se si attua una persuasione consapevole si cade nell’agitazione e ci si consuma nell’eterna incertezza del risultato. Inoltre gli effetti saranno limitati alle persone a cui si dirigono consapevolmente i propri pensieri.",
      "5": "La stimolazione si manifesta nella nuca.\n\nNessun pentimento.\n\nLa nuca è la parte più immobile del corpo. Quando la stimolazione si manifesta in questo punto, la volontà rimane ugualmente salda e la stimolazione non conduce a scompiglio. Perciò qui non si può nemmeno parlare di pentimento. Ciò che avviene nelle profondità dell’essere, nell’inconscio, non può essere provocato né impedito dalla coscienza. D’altra parte, quando si è nella condizione di sfuggire a ogni influsso non si può nemmeno influire sul mondo esterno.",
      "6": "La stimolazione si manifesta nelle mascelle, nelle guance e nella lingua.\n\nIl modo più superficiale di voler influire sugli altri è quello delle mere chiacchiere, senza che alle parole corrisponda qualcosa di reale. Uno stimolo esercitato con il semplice movimento degli organi della favella rimane necessariamente insignificante. Perciò nulla viene aggiunto a proposito di fortuna o disgrazia."
    }
  },
  "32": {
    "title": "32. Hêng - La Durata",
    "judgment": "Riuscita. Nessuna macchia.\n\nPropizia è perseveranza.\n\nPropizio è avere ove recarsi.\n\nLa durata è una condizione il cui moto non si dissolve con gli ostacoli. Non è uno stato di quiete, poiché il sostare puro e semplice è regresso. La durata è invece un moto chiuso in se stesso, in continuo rinnovamento secondo leggi fisse, il moto di un tutto organizzato e compatto nel quale a ogni fine segue un nuovo inizio. La fine viene raggiunta col movimento verso l’interno, l’inspirazione, la sistole, la concentrazione. Questo moto trapassa in un nuovo inizio in cui il moto è diretto verso l’esterno, con l’espirazione, la diastole, l’espansione.\n\nCosì i corpi celesti descrivono le loro orbite nel cielo e possono splendere durevolmente. Le stagioni seguono una legge fissa dell’alternanza e della trasformazione e possono perciò operare durevolmente.\n\nE così anche la via dell’uomo che persegue un fine superiore esprime un significato durevole, e il mondo viene modellato fino ad assumere una forma compiuta. In ciò che dà alle cose la loro durata si può riconoscere la natura di tutti gli esseri in cielo e in terra.",
    "image": "Tuono e vento: l’immagine della durata.\n\nCosì il nobile sta saldo e non muta direzione.\n\nIl tuono rimbalza e il vento soffia. Entrambi sono estremamente mobili e possono quindi sembrare il contrario della durata. Ma il loro comparire e scomparire, il loro andare e venire seguono leggi durevoli. E anche l’indipendenza del nobile non consiste nel rimanere rigido e immoto. Egli si muove sempre con il tempo e muta con esso. Ciò che è durevole è la direzione stabile, la legge intrinseca della sua natura che in lui determina tutte le azioni.",
    "lines": {
      "1": "Volere troppo presto durata reca costantemente sciagura.\n\nNulla che sia propizio.\n\nUna cosa durevole si può creare solo per gradi, con un lungo lavoro e un’accurata riflessione. «Se si vuole comprimere una cosa bisogna prima lasciare che si dilati» dice in questo senso Lao-tse. Chi pretende troppo in una volta pecca di precipitazione. E poiché vuole troppo, alla fine non riesce a realizzare nulla.",
      "2": "Svanisce pentimento.\n\nLa situazione è anormale. La forza del carattere è maggiore del potere materiale di cui si dispone. Allora si potrebbe forse temere di lasciarsi trascinare in un’impresa superiore alle proprie forze. Ma poiché è il tempo della durata si riesce a dominare la forza interiore e a evitare ogni eccesso. Così viene meno l’occasione di pentirsi.",
      "3": "Chi non conferisce durata al suo carattere\n\nva incontro a ignominia.\n\nCostante umiliazione.\n\nSe si rimane in balìa di stati d’animo suscitati dal mondo esterno, come la paura o la speranza, si perde la coerenza interiore del carattere. Una tale instabilità conduce invariabilmente a esperienze penose. Queste umiliazioni vengono spesso da una parte alla quale non si era pensato. Infatti esse non sono tanto effetto del mondo esterno quanto logiche conseguenze della propria natura.",
      "4": "Nel campo non vi è selvaggina.\n\nSe a caccia si vuole la preda bisogna cominciare nel modo giusto. Continuando a cercare la selvaggina dove non c’è, si aspetterà a lungo senza trovarla. La durata nella ricerca non basta. Ciò che non si cerca nel modo giusto non si trova.",
      "5": "Conferire al proprio carattere durata per perseveranza;\n\nciò è salute per una donna, sciagura per un uomo.\n\nUna donna deve seguire un uomo per tutta la vita, l’uomo deve invece attenersi a quello che di volta in volta è il suo dovere; se volesse continuamente seguire la donna, ciò sarebbe per lui un errore.\n\nDi conseguenza una donna è nel giusto se conserva i valori tradizionali e ad essi si attiene. L’uomo invece deve rimanere mobile e sapersi adattare, lasciandosi guidare soltanto da ciò che di volta in volta il suo dovere gli chiede.",
      "6": "Irrequietezza come stato durevole reca sciagura.\n\nVi sono persone che vivono in un movimento precipitoso, senza giungere interiormente alla quiete. L’irrequietezza non solo impedisce ogni rigore, ma diventa addirittura un pericolo quando regna in un posto di responsabilità."
    }
  },
  "33": {
    "title": "33. Tun - La Ritirata",
    "judgment": "La ritirata. Riuscita.\n\nNel piccolo è propizia perseveranza.\n\nLe condizioni sono tali che le forze nemiche, favorite dal tempo, stanno avanzando. In questo caso è giusto ritirarsi, e proprio ritirandosi si ottiene riuscita. Il successo consiste nella capacità di eseguire bene la ritirata. La ritirata non è da confondersi con la fuga, che non mira ad altro che alla salvezza a tutti i costi. Ritirarsi è indizio di forza. Non bisogna lasciar passare il momento giusto, finché si è ancora nel pieno possesso della forza e della propria posizione. Così si sanno interpretare al momento opportuno i segni del tempo e, invece di invischiarsi in una lotta disperata per la vita o per la morte, si prepara una ritirata temporanea; inoltre, così facendo, non si abbandona il campo all’avversario, ma gli si rende difficile l’avanzata mostrando sempre perseveranza nelle piccole cose. In questo modo già nella ritirata si prepara il capovolgimento. Comprendere le leggi di una ritirata costruttiva non è facile. Il significato racchiuso in un simile tempo è importante.",
    "image": "Sotto il cielo vi è il monte:\n\nl’immagine della ritirata.\n\nCosì il nobile tiene lontano l’ignobile:\n\nnon irato, ma pacato.\n\nIl monte s’innalza sotto il cielo ma è nella sua natura giungere a un arresto finale. Il cielo invece si ritira dal monte, a distanza, verso l’alto, così che rimane irraggiungibile. Questa è l’immagine del comportamento del nobile di fronte all’ignobile che sta salendo. Di fronte a questa avanzata egli si ritrae in se stesso. Non lo odia; poiché l’odio è una sorta di partecipazione interiore con la quale ci si collega all’oggetto odiato. Il nobile mostra la forza (cielo) portando l’ignobile all’arresto (monte) con il suo riserbo.",
    "lines": {
      "1": "In coda durante la ritirata: ciò è pericoloso.\n\nNon bisogna voler imprendere qualche cosa.\n\nIl segno rappresenta qualche cosa che si sta ritirando, quindi la linea inferiore è la coda e la più alta è la testa. Durante la ritirata è vantaggioso stare in testa. Qui invece si sta dietro, a contatto diretto con i nemici che incalzano. Ciò è pericoloso. In circostanze pericolose non è consigliabile intraprendere qualche cosa. Stare fermi è il modo più facile per sfuggire al pericolo incombente.",
      "2": "Egli lo vincola con giallo cuoio di bue.\n\nNessuno è in grado di strapparlo.\n\nIl giallo è il colore del mezzo: indica ciò che è conforme, doveroso. Il cuoio di bue è saldo e non si può strappare.\n\nMentre i nobili si ritirano e i meschini incalzano, è qui raffigurato un uomo meschino il quale si attacca così saldo e tenace ai nobili che essi non possono scrollarselo di dosso. E siccome vuole ciò che è giusto ed è determinato nella sua volontà, raggiunge la sua meta.39 Così la linea conferma le parole della sentenza: «Nel piccolo (qui vale: per l’uomo da poco) è propizia perseveranza».",
      "3": "Ritirata interrotta è penosa e pericolosa.\n\nMantenere la gente come servi e serve reca salute.\n\nQuando è tempo di ritirarsi e si viene trattenuti, ciò è penoso e pericoloso al tempo stesso, giacché ci viene sottratta la libertà d’azione. In tale caso la sola via d’uscita è quella di prendere al proprio servizio, per così dire, coloro che non ci lasciano andare, per mantenere almeno l’iniziativa e non finire inermi sotto il loro dominio. Ma anche se questa è una via d’uscita, la situazione non diventa piacevole. Infatti, che cosa si potrà mai ottenere con servitori di tale specie?",
      "4": "Ritirata volontaria reca salute al nobile,\n\ndecadimento all’ignobile.\n\nNella ritirata si tratta, per l’uomo superiore, di allontanarsi in tutta cortesia e di buon animo. La ritirata gli riesce facile anche interiormente, poiché in questo modo non ha bisogno di far violenza alle sue convinzioni. Chi ne soffre è solo l’ignobile, dal quale egli si ritira e che, senza la sua guida, andrà in rovina.",
      "5": "Ritirata amichevole. Perseveranza reca salute.\n\nÈ compito del nobile riconoscere per tempo il momento di ritirarsi. Scegliendo il momento giusto per la ritirata, questa può compiersi in forme perfettamente amichevoli, senza che si rendano necessarie incresciose discussioni. Ma pur osservando le forme esteriori è necessario essere assolutamente fermi nella decisione, per non lasciarsi fuorviare da considerazioni inopportune.",
      "6": "Ritirata serena. Tutto è propizio.\n\nLa situazione non ammette dubbi. Il distacco interiore è un fatto acquisito. Così si ha la libertà di andarsene. Nel vedere davanti a sé la propria via così chiara ed evidente si giunge a una serenità d’animo che sceglie senza esitazione il giusto. Una via così chiara conduce sempre al bene."
    }
  },
  "34": {
    "title": "34. Ta Chuang - La Potenza del grande",
    "judgment": "La potenza del grande. Propizia è perseveranza.\n\nIl segno indica un tempo in cui il valore interiore emerge con impeto e giunge al dominio. Ma la forza ha già superato il punto mediano. Incombe perciò il pericolo che ci si fidi della propria potenza senza chiedersi ogni volta dove stia il giusto, che si ricerchi il movimento senza aspettare il tempo opportuno. Per questo è aggiunta la frase: «Propizia è perseveranza». Giacché la potenza veramente grande è proprio quella che non degenera in mera violenza, ma resta interiormente connessa con i princìpi del diritto e della giustizia. Se si comprende questo punto, che cioè grandezza e giustizia devono essere indissolubilmente legate, si comprende il vero senso di tutto ciò che accade in cielo e in terra.",
    "image": "Il tuono sta in alto nel cielo:\n\nl’immagine della potenza del grande.\n\nCosì il nobile non percorre sentieri\n\nche non corrispondono all’ordine.\n\nIl tuono, la forza elettrica, in primavera sale verso l’alto. Questo movimento è conforme alla direzione del moto del cielo. È dunque in armonia col cielo e produce grande potenza. La vera grandezza si basa però sulla concordanza con ciò che è retto. Perciò il nobile in tempi di grande potenza si guarda dal fare cose che non siano in armonia con ciò che corrisponde all’ordine.",
    "lines": {
      "1": "Potenza nelle dita dei piedi.\n\nContinuare così reca sciagura.\n\nQuesto è certamente vero.\n\nLe dita dei piedi stanno al posto più basso e sono pronte ad avanzare. Così una grande potenza in posizione inferiore tende a ottenere il progresso con la forza. Ma continuare così condurrebbe certamente a sciagura. Perciò è aggiunto un monito in forma di consiglio.",
      "2": "Perseveranza reca salute.\n\nSi allude a una situazione nella quale le porte del successo cominciano ad aprirsi. La resistenza comincia a cedere. Si progredisce potenti. A questo punto sopraggiunge troppo facilmente un’arroganza che non sa frenarsi. Di qui l’oracolo: la perseveranza – nell’equilibrio interiore e senza un esagerato impiego di potenza – reca salute.",
      "3": "L’ignobile agisce mediante la potenza, il nobile non agisce così.\n\nContinuare è pericoloso.\n\nUn capro cozza contro una siepe\n\ne s’impiglia le corna.\n\nVantarsi della propria potenza conduce a complicazioni, come un capro cozza contro una siepe rimanendovi impigliato. Mentre l’ignobile, quando ha potere, non conosce misura, il nobile non agisce così. Egli è consapevole del pericolo di voler avanzare ad ogni costo e quindi rinuncia per tempo a un puro e semplice spiegamento di potenza.",
      "4": "Perseveranza reca salute.\n\nIl pentimento svanisce.\n\nLa siepe si apre, non vi è nessun groviglio.\n\nLa potenza poggia sull’asse di un grande carro.\n\nLavorando perseveranti e quieti all’eliminazione delle resistenze, alla fine si ha riuscita.40 Gli impedimenti cedono, e ogni ragione di pentimento, dovuta a un uso esagerato della potenza, scompare.\n\nLa potenza non si mostra esteriormente, ma può spostare pesanti carichi, come un grande carro la cui forza poggia sul suo asse. Quanto meno si usa la potenza verso l’esterno, tanto maggiore è il suo effetto.",
      "5": "Perde il capro e non se ne rammarica.\n\nNessun pentimento.\n\nIl capro si distingue per la durezza esteriore e la debolezza interiore. Ora la situazione è tale che tutto è facilissimo; non s’incontra più nessuna resistenza. Si può allora abbandonare l’atteggiamento bellicoso, testardo come quello del capro, senza doversene pentire.",
      "6": "Un capro cozza contro una siepe.\n\nNon può andare né indietro né avanti.\n\nNulla è propizio.\n\nSe ci si accorge della difficoltà, questo reca salute.\n\nSe ci si arrischia troppo innanzi, si arriva a un punto morto, dove non si può andare né avanti né indietro, e tutto serve soltanto a rendere ancora più complicate le cose. Con una tale ostinatezza si cade in difficoltà insormontabili. Se invece si comprende la situazione e si rinuncia a continuare, si trova la serenità; e col tempo andrà tutto bene."
    }
  },
  "35": {
    "title": "35. Chin - Il Progresso",
    "judgment": "Il progresso:\n\nil forte principe viene onorato con cavalli in grande numero.\n\nIn una sola giornata è ricevuto tre volte.\n\nCome esempio viene descritto un tempo nel quale un potente principe feudale raduna gli altri principi attorno al gran re, in obbedienza e in pace, e viene dal re riccamente compensato e accolto nella cerchia più stretta.\n\nVi è qui un duplice concetto. La vera azione del progresso parte da un uomo in posizione dipendente, che gli altri seguono di buon animo considerandolo un loro pari. Questo capo ha una sufficiente chiarezza interiore per non abusare del grande influsso che possiede, e per usarlo invece a vantaggio del suo signore. Il signore, da parte sua, libero da ogni gelosia, compensa generosamente il grande uomo e lo chiama di continuo accanto a sé. Un signore illuminato e un servitore obbediente: queste sono le condizioni necessarie per un grande progresso.",
    "image": "Il sole s’innalza al di sopra della terra:\n\nl’immagine del progresso.\n\nCosì il nobile rende splendenti le sue chiare virtù.\n\nLa luce del sole che s’innalza al di sopra della terra è chiara per natura, ma quanto più il sole si leva, tanto più esce dalla foschia e splende, nella sua originaria purezza, in tutte le direzioni. Così la vera natura dell’uomo è anch’essa originariamente buona, ma è offuscata dal legame con l’elemento terrestre; richiede quindi una purificazione per poter splendere nella chiarezza che originariamente le era propria.41",
    "lines": {
      "1": "Procede, ma viene respinto.\n\nPerseveranza reca salute.\n\nNon incontrando fiducia si rimanga pacati.\n\nNessun errore.\n\nIn un tempo in cui tutti premono per progredire, si è ancora incerti se nel progresso non si possa incontrare un rifiuto. Allora è opportuno continuare semplicemente nel giusto; ciò reca alla fine salute. Può darsi che non si incontri fiducia. In questo caso non si tenti di ottenerla a ogni costo; bisogna restare pacati e sereni e non lasciarsi prendere dall’ira. Così si rimane senza difetti.",
      "2": "Procede, ma con mestizia.\n\nPerseveranza reca salute.\n\nSi ottiene poi grande fortuna dalla propria antenata.\n\nIl progresso viene arrestato, si è ostacolati nell’avvicinare l’uomo in posizione eminente col quale si è in rapporto. Ciò reca mestizia. Ma in tal caso è opportuno rimanere perseveranti: allora si avrà grande fortuna da quella personalità per la sua benevolenza materna. Questa fortuna viene ed è ben meritata perché la reciproca simpatia non si basa su motivi egoistici o faziosi, ma su princìpi saldi e ineccepibili.",
      "3": "Tutti sono d’accordo. Il pentimento svanisce.\n\nSi tende in avanti, in comunione con altri, il cui accordo ci sostiene. Così scompaiono le ragioni del rammarico, che potrebbero consistere nel non possedere l’indipendenza necessaria per farsi valere da sé contro ogni sorte avversa.",
      "4": "Progresso come un criceto.\n\nPerseveranza reca pericolo.\n\nIn tempi di progresso è facile per uomini forti in posizione immeritata ammassare molti beni. Ma un simile comportamento è torbido e teme la luce. Ed essendo i tempi di progresso sempre tempi in cui il sole porta alla luce ogni attività losca, è inevitabile che il perseverare in tale comportamento rechi con sé pericolo.",
      "5": "Il pentimento svanisce.\n\nNon prenderti a cuore guadagno e perdita.\n\nImprese recano salute.\n\nTutto è propizio.\n\nQui è delineata una situazione in cui in tempi di progresso si occupa un posto importante e si è miti e riservati. Ci si potrebbe rimproverare di non saper sfruttare abbastanza energicamente il favore del tempo e di non trarne ogni possibile vantaggio. Ma questo pentimento svanisce. Non bisogna prendersi a cuore perdita e guadagno. Queste sono cose secondarie. È più importante essersi assicurata in questo modo la possibilità di un’azione ricca di successi e prosperità.",
      "6": "Progredire con le corna è lecito soltanto\n\nper punire il proprio territorio.\n\nCoscienza del pericolo reca salute.\n\nNessuna macchia.\n\nPerseveranza reca umiliazione.\n\nProgredire con le corna basse, cioè procedere attaccando, è doveroso, nei tempi di cui si parla qui, solo di fronte agli errori della propria gente. Bisogna rimanere consci del fatto che in questo procedere aggressivo è sempre insito il pericolo. Così si evitano gli errori che minaccerebbero altrimenti, e ciò che è stato progettato riesce. Perseverare in questo atteggiamento troppo energico, specialmente con estranei, recherà invece umiliazione."
    }
  },
  "36": {
    "title": "36. Ming I - L’Ottenebramento della luce",
    "judgment": "L’ottenebramento della luce.\n\nPropizio è essere perseveranti nelle avversità.\n\nNon bisogna lasciarsi travolgere supinamente da circostanze avverse e neppure lasciarsi piegare nel controllo della propria intima volontà. Questo è possibile quando si è interiormente chiari e si è invece flessibili e arrendevoli all’esterno. Con questo atteggiamento si può superare anche la più grande avversità. È vero che in tali circostanze bisogna nascondere la propria luce per poter far valere la propria volontà, nonostante le difficoltà dell’ambiente più immediato. La perseveranza deve vivere nella più intima coscienza e non deve manifestarsi all’esterno. Solo così si può tutelare la propria volontà in situazioni difficili.",
    "image": "La luce si è immersa nella terra:\n\nl’immagine dell’ottenebramento della luce.\n\nCosì il nobile vive con la grande moltitudine:\n\negli vela il suo splendore e rimane pur chiaro.\n\nIn tempi oscuri è opportuno essere prudenti e discreti. È inutile attirarsi inimicizie invincibili con un comportamento sconsiderato. In tempi simili non bisogna, è vero, prendere parte alle usanze della gente, ma nemmeno metterle in luce criticandole. Nel frequentare la gente in tempi simili non bisogna voler sapere tutto. A molte cose occorrerà rassegnarsi, senza per questo lasciarsi ingannare.",
    "lines": {
      "1": "Ottenebramento della luce in volo.\n\nEgli abbassa le sue ali.\n\nIl nobile durante la sua peregrinazione non mangia nulla per tre giorni.\n\nMa egli ha dove recarsi.\n\nL’oste ha occasione di sparlare di lui.\n\nCon un grandissimo sforzo di volontà si cerca di innalzarsi al di sopra di ogni ostacolo. Ma ecco che ci si imbatte nella sorte avversa. Ci si ritira, cambiando strada. I tempi sono difficili. Bisogna proseguire il cammino senza sosta e senza trovare stabile dimora. Se non si accettano compromessi interiori e si rimane fedeli ai propri princìpi si finisce nel bisogno. Ma si ha una meta fissa alla quale si tende, anche se la gente presso la quale si abita non ci comprende e ci diffama.",
      "2": "L’ottenebramento della luce lo ferisce alla coscia sinistra.\n\nEgli porta aiuto con il vigore di un cavallo. Salute.\n\nQui il Signore della luce si trova in posto subordinato. Viene ferito dal Signore delle tenebre. Ma la lesione non mette in pericolo la vita, è soltanto un impedimento. La salvezza è ancora possibile. Il ferito non pensa a se stesso, ma solo alla salvezza degli altri, anch’essi minacciati. Perciò con un estremo sforzo cerca di salvare il salvabile. Nell’agire secondo il dovere sta la salute.",
      "3": "L’ottenebramento della luce durante la caccia nel Meridione.\n\nSi cattura il grande capo.\n\nNon si può arrivare in fretta alla perseveranza.\n\nIn apparenza sembra trattarsi di un gioco delle circostanze. Mentre il forte e fedele si adopera attivamente per mettere ordine, senza alcun pensiero recondito, ecco che s’imbatte come per caso nel caporione del disordine e lo cattura. Con ciò la vittoria è ottenuta. Ma non bisogna pretendere di eliminare gli abusi con troppa precipitazione. Ciò sarebbe un male, perché gli abusi regnavano già da troppo tempo.",
      "4": "Egli penetra nella cavità addominale sinistra.\n\nSi ottiene il cuore dell’ottenebramento della luce\n\ne si abbandonano porta e cortile.\n\nSi è in prossimità del capo delle tenebre e si apprendono così i suoi pensieri più reconditi. In questo modo si comprende che non vi è più da sperare in un miglioramento, e si è in grado di abbandonare per tempo il luogo della sciagura, prima che questa sopraggiunga.",
      "5": "Ottenebramento della luce come per il principe Chi.\n\nPropizia è perseveranza.\n\nIl principe Chi viveva alla corte del tetro tiranno Chou Hsin, il quale non è nominato ma è l’esempio storico a cui si rifà tutta la situazione. Il principe Chi era un parente di questo tiranno e non poteva quindi ritirarsi dalla corte. Perciò nascondeva i suoi buoni sentimenti e si fingeva pazzo. Benché fosse tenuto in schiavitù, non si lasciò scuotere nelle sue convinzioni dalle iniquità esterne.\n\nNe risulta un insegnamento per coloro che in tempi oscuri non possono abbandonare il loro posto. Nonostante l’invincibile perseveranza interiore essi hanno bisogno di doppia prudenza verso l’esterno per sottrarsi al pericolo.",
      "6": "Non luce, bensì tenebre.\n\nPrima ascese al cielo,\n\npoi precipitò negli abissi della terra.\n\nQui è raggiunto il culmine delle tenebre. All’inizio la potenza oscura si trovava tanto in alto da poter ferire tutti i buoni e i chiari. Alla fine però va in rovina per la sua stessa oscurità, giacché il male deve precipitare nell’istante in cui ha completamente soggiogato il bene e ha consumato così quella stessa forza alla quale doveva finora la sua esistenza."
    }
  },
  "37": {
    "title": "37. Chia Jên - La Casata",
    "judgment": "La casata. Propizia è la perseveranza della donna.\n\nIl fondamento della casata sono i rapporti tra marito e moglie. Il legame che tiene unita la casata risiede nella fedeltà e nella perseveranza della donna. Il suo posto è all’interno (seconda linea), il posto del marito è all’esterno (quinta linea). Che uomo e donna occupino il loro giusto posto corrisponde alle grandi leggi della natura. Nella casata vi è bisogno di una forte autorità: questa risiede nei genitori. Quando il padre è davvero padre e il figlio è figlio, quando il fratello maggiore funge veramente da fratello maggiore e il minore funge da fratello minore, quando il marito è davvero marito e la moglie è moglie, allora nella casata regna l’ordine. Se nella casata regna l’ordine, allora tutti i rapporti sociali dell’umanità rientrano nell’ordine. Dei cinque rapporti sociali tre stanno all’interno della casata: quello tra padre e figlio – l’amore –; quello tra marito e moglie – la disciplina –; quello tra fratello maggiore e fratello minore – l’ordine. L’amoroso rispetto del figlio è poi trasferito sul principe sotto forma di lealtà, e l’ordine e l’affetto dei fratelli sull’amico sotto forma di fedeltà e nel rapporto con i superiori sotto forma di subordinazione. La casata è la cellula germinale della società, è il terreno naturale sul quale l’esercizio dei doveri morali viene facilitato dall’affetto spontaneo. In questa cerchia ristretta si crea il fondamento dei princìpi che poi si estendono ai rapporti umani in generale.",
    "image": "Il vento scaturisce dal fuoco:\n\nl’immagine della casata.\n\nCosì il nobile è coerente nelle sue parole\n\ne costante nelle sue azioni.\n\nIl calore genera forza: è questo il significato del vento suscitato dal fuoco ed emanante da esso. Questa è l’azione dall’interno verso l’esterno. Esattamente la stessa cosa è necessaria nell’ordinamento della casata. Anche qui l’effetto deve partire dalla propria persona verso gli altri. Per poter esercitare una simile azione le parole devono possedere forza; ciò è possibile solo se esse trovano rispondenza nella realtà, come la fiamma nel combustibile. Solo se le parole sono concrete, solo se si riferiscono chiaramente a determinate situazioni, esse possiedono influsso. Discorsi e ammonimenti generici rimangono senza alcun effetto. Inoltre le parole devono essere sostenute da tutto il comportamento, come il vento opera con la sua durata. Solo un agire saldo e coerente farà una tale impressione sugli altri che essi vi si adegueranno e sapranno come regolarsi. Quando parola e comportamento non concordano e non sono coerenti l’effetto viene a mancare.",
    "lines": {
      "1": "Salda chiusura all’interno della casata. Il pentimento svanisce.\n\nLa famiglia deve formare una unità ben delimitata entro la quale ogni membro sa quale sia il suo posto. Fin dall’inizio i bambini, ancor prima che la loro volontà si diriga su altre cose, devono fare l’abitudine a salde norme. Se si comincia troppo tardi a istituire l’ordine, quando la volontà dei bambini è già viziata, i capricci e le passioni opporranno una forte resistenza e saranno cagione di pentimento. Se si comincia per tempo a introdurre l’ordine, si presenteranno comunque occasioni di pentimento – sono inevitabili se si convive in una cerchia allargata –, ma il pentimento svanirà ogni volta e tutto andrà a posto. Poiché non vi è nulla che sia più facile da evitare e più difficile da eseguire che «spezzare la volontà» ai bambini.",
      "2": "Ella non deve seguire il suo capriccio.\n\nDeve provvedere all’interno per il cibo.\n\nPerseveranza reca salute.\n\nLa donna deve sempre regolarsi secondo la volontà del padrone di casa, si tratti del padre, del marito o del figlio. adulto.42 Il suo posto è al centro della casa. Qui essa ha grandi e importanti doveri. Questi doveri li scopre senza nemmeno andare a cercarli. Deve pensare al nutrimento dei familiari e ai cibi sacrificali. E così facendo diventa il centro della vita sociale e religiosa della famiglia. Perseveranza in questa posizione reca salute a tutta la casata.\n\nIn riferimento a circostanze generali è qui impartito il consiglio di non ricercare nulla per proprio arbitrio, ma di limitarsi tranquillamente ai doveri già esistenti.",
      "3": "Quando nella casata la gente si accalora\n\nnasce pentimento per troppa severità.\n\nCiò nonostante, salute!\n\nQuando la donna e i bambini si trastullano e ridono,\n\nciò conduce infine all’umiliazione.\n\nNella famiglia deve dominare il giusto mezzo tra rigidezza e tolleranza. Troppa severità contro la propria carne e il proprio sangue conduce a pentimento. La miglior cosa è erigere solidi argini, lasciando ai singoli piena libertà di agire entro questi limiti. Ma in casi dubbi è preferibile essere troppo severi, anche a costo di sbagliare, perché così si conserva la disciplina nella famiglia. Un’eccessiva debolezza conduce infatti a vergogna.",
      "4": "Ella è la dovizia della casa.\n\nGrande salute!\n\nDalla massaia dipende il benessere della famiglia. Il benessere regna sempre quando le spese e le entrate stanno in un sano rapporto. Ciò conduce a grande salute. Riferito alla vita pubblica, è inteso qui il fedele amministratore, il quale con le sue misure promuove il benessere generale.",
      "5": "Un re si avvicina alla propria casata, non temete.\n\nSalute!\n\nUn re è l’immagine di un uomo paterno, ricco nell’animo. Egli non agisce in modo che si debba temerlo, anzi tutta la famiglia può avere fiducia, perché nei rapporti reciproci regna l’amore.43 La sua indole esercita nel modo più spontaneo il giusto influsso.",
      "6": "Il suo lavoro impone rispetto.\n\nAlla fine viene salute.\n\nL’ordine nella famiglia è fondato in ultima analisi sulla persona del padrone di casa. Se egli coltiva la sua persona in modo che essa s’imponga con la forza della verità intrinseca, allora nella famiglia tutto va bene. Quando si è in posizione eminente bisogna assumersene la responsabilità."
    }
  },
  "38": {
    "title": "38. K’uei - La Contrapposizione",
    "judgment": "La contrapposizione. In piccole cose salute.\n\nQuando gli uomini vivono in contrasto ed estraniamento non è possibile compiere una grande opera comune. Le mentalità divergono troppo. Innanzitutto non si deve procedere bruscamente – così si accentuerebbe la contrapposizione – ma bisogna limitarsi a effetti graduali. Così si può sperare ancora in un esito favorevole, dal momento che la situazione è tale che il contrasto non esclude una possibilità di conciliazione.\n\nLa contrapposizione appare in generale come impedimento, ma con la sua polarità nell’ambito di un tutto che la contiene ha anche funzioni buone e importanti.\n\nLe contrapposizioni tra cielo e terra, spirito e natura, uomo e donna producono, quando si riequilibrano, la creazione e la propagazione della vita. Nel mondo delle cose visibili la contrapposizione rende possibile una suddivisione in specie e categorie, con la quale l’ordine è introdotto nel mondo.",
    "image": "Sopra il fuoco, sotto il lago:\n\nl’immagine della contrapposizione.\n\nCosì il nobile conserva, in ogni associazione, la sua particolarità.\n\nCome i due elementi fuoco e acqua non si mescolano mai, neanche quando sono insieme, ma conservano invece la loro propria natura, così l’uomo colto, pur avendo rapporti e magari interessi comuni con persone di altra specie, non si lascerà mai indurre a diventare ignobile, bensì manterrà nonostante ogni comunanza la sua natura particolare.",
    "lines": {
      "1": "Il pentimento svanisce.\n\nSe smarrisci il tuo cavallo non lo rincorrere;\n\nritorna da sé.\n\nQuando vedi gente cattiva guardati da errori.\n\nAnche in tempi di contrasto si può agire rimanendo esenti da errori, in modo che svanisca il pentimento. Non bisogna, in caso di contrasti incipienti, voler ottenere per forza l’unità; si otterrebbe così solo il contrario, come un cavallo si allontana sempre più se lo si rincorre. Se si tratta del nostro cavallo lo si può lasciar correre tranquillamente: ritorna da sé. Così anche un uomo che ci è vicino e che si estrania momentaneamente da noi per un malinteso ritorna da sé se lo si lascia fare. D’altra parte è opportuno essere prudenti quando persone cattive, che non appartengono alla nostra cerchia, tentano di farsi strada verso di noi – ancora a causa di un malinteso. Qui è opportuno evitare errori: invece di allontanare tali persone a viva forza, il che produrrebbe solo vera ostilità, bisogna semplicemente tollerarle. Finiranno col ritirarsi da sé.",
      "2": "Si incontra il proprio signore in uno stretto vicolo.\n\nNessuna macchia.\n\nIn seguito a malintesi non è più possibile che persone di indole affine si incontrino in maniera formale. Allora è ammissibile anche un incontro casuale, senza particolari formalità, purché vi sia questa affinità interiore.",
      "3": "Si vede il carro trascinato indietro,\n\ni buoi tenuti fermi,\n\nl’uomo con capelli e naso tagliati.\n\nNon un buon inizio, ma una buona fine.\n\nTalvolta sembrerebbe che tutto congiuri contro di noi; ci si vede impediti e trattenuti dal progredire, insultati e feriti (il taglio dei capelli e del naso era una pena grave e degradante). Ma non bisogna allora lasciarsi fuorviare; anzi, nonostante questi contrasti, occorre rimanere fedeli alla persona alla quale si sa di essere affini. Così, nonostante il cattivo inizio, l’esito finale sarà buono.",
      "4": "Isolati per contrapposizione,\n\nsi incontra un uomo di sentimenti affini,\n\ncol quale si possono avere rapporti di fedeltà.\n\nNonostante il pericolo nessuna macchia.\n\nSe ci si trova in una compagnia dalla quale si è separati per un contrasto interiore si finisce in solitudine. Ma se in tale situazione si incontra un uomo il quale fondamentalmente ci sia affine per l’insieme del suo carattere e al quale si possa donare completa fiducia, allora si superano tutti i pericoli dell’isolamento. La nostra volontà si compie, e si diventa liberi da errori.",
      "5": "Il pentimento svanisce.\n\nIl compagno si fa strada coi denti attraverso l’involucro.\n\nAndare da lui, come potrebbe questo essere un errore?\n\nSi incontra una persona sincera che nel generale estraniamento non viene subito riconosciuta. Ma essa si fa strada coi denti attraverso gli involucri che dividono. Allora colui al quale questo compagno si mostra nella sua vera indole ha il dovere di andargli incontro e di collaborare con lui.",
      "6": "Isolati per contrapposizione, si vede il proprio compagno\n\ncome un porco coperto di sudiciume,\n\ncome un carro pieno di diavoli.\n\nPrima si tende l’arco contro di lui,\n\npoi si ripone l’arco.\n\nNon è un brigante, vuole promettersi a tempo debito.\n\nMentre si va, cade la pioggia; poi viene salute.\n\nQui l’isolamento è prodotto da malintesi: non già da circostanze esterne, ma da stati d’animo. Può accadere di misconoscere i migliori amici, di ritenerli impuri come un porco sudicio e pericolosi come un carro pieno di diavoli. Ci si mette in posizione di difesa, ma infine si riconosce il proprio errore, si ripone l’arco e ci si accorge che l’altro viene con le migliori intenzioni, per unirsi strettamente a noi. Così la tensione si allenta. L’unione dissipa il contrasto, come la pioggia subentra all’afa che precede il temporale. Tutto va bene, poiché la contrapposizione, proprio quando è giunta al culmine, si capovolge nel suo contrario."
    }
  },
  "39": {
    "title": "39. Chien - L’Impedimento",
    "judgment": "L’impedimento. Propizio è il Sud-Ovest.\n\nNon propizio è il Nord-Est.\n\nPropizio è vedere il grande uomo.\n\nLa perseveranza è salutare.\n\nIl Sud-Ovest è la regione della ritirata, il Nord-Est quella dell’avanzata. Si tratta di una situazione nella quale gravi impedimenti che non possono essere superati direttamente contrastano il passo. In questo caso è saggio fermarsi di fronte al pericolo e ritirarsi. Questa ritirata è solo la preparazione per il superamento degli ostacoli. È opportuno associarsi con amici di sentimenti affini e sottostare alla guida di un uomo che sia pari alla situazione; allora si riuscirà a eliminare gli impedimenti. La volontà di perseverare è più che mai necessaria quando sembra di dover compiere un atto che ci allontana dalla meta. Questo indirizzo interiore che non si lascia deviare reca alla fine salute. L’impedimento temporaneo è di grande valore per la formazione della personalità. Questo è l’aspetto positivo delle avversità.",
    "image": "Sul monte vi è l’acqua: l’immagine dell’impedimento.\n\nCosì il nobile si volge verso la propria persona\n\ne forma il suo carattere.\n\nDifficoltà e impedimenti fanno ripiegare l’uomo su se stesso. Mentre però l’ignobile ricerca la colpa al di fuori, negli altri uomini, e accusa il destino, il nobile cerca gli errori in se stesso, e con questa introspezione l’impedimento esteriore diventa per lui uno stimolo per arricchirsi e formarsi interiormente.",
    "lines": {
      "1": "Andare conduce a impedimenti, venire incontra lode.\n\nQuando si è di fronte a un impedimento, si tratta di riflettere sul miglior modo di superarlo. Se siamo minacciati da un pericolo non dobbiamo tendere ciecamente in avanti; ciò condurrebbe soltanto a complicazioni. È giusto invece ritirarsi all’inizio, non già per abbandonare la lotta, ma per aspettare il momento favorevole all’azione.",
      "2": "Il servitore del re trova impedimento su impedimento.\n\nMa la colpa non è sua.\n\nMentre di solito è meglio aggirare l’impedimento e tentare di superarlo lungo la linea della minima resistenza, vi è pure un caso nel quale bisogna affrontare la difficoltà, anche se difficoltà si aggiunge a difficoltà: ciò avviene quando la via del dovere ci porta a non poter agire per libera decisione, ma ci obbliga a ricercare il pericolo al servizio di una causa superiore. Allora lo si ricerchi e intanto si rimanga del tutto tranquilli interiormente, poiché non ci si è messi per propria colpa in questa difficile situazione.",
      "3": "Andare conduce a impedimenti; ed ecco che egli ritorna.\n\nMentre la linea precedente mostra il funzionario che deve percorrere per senso del dovere la via del pericolo, qui è mostrato invece l’uomo che deve agire quale capofamiglia o capo dei suoi. Se egli volesse per leggerezza precipitarsi nel pericolo, ciò sarebbe inutile, perché coloro che sono affidati alla sua protezione non possono continuare da soli. Se invece si ritira e si volge di nuovo verso i suoi, questi lo salutano con grande gioia.",
      "4": "Andare conduce a impedimenti,\n\nvenire conduce all’unione.\n\nAnche qui è delineata una situazione che non si può affrontare da soli. In un simile caso la via diretta non è la più breve. Se si volesse andare avanti solo con le proprie forze, senza gli opportuni preparativi, non si troverebbe il necessario aiuto e si capirebbe troppo tardi che i calcoli ingannano, risultando troppo deboli le circostanze sulle quali si sperava di poter contare. In questo caso sarà quindi più saggio trattenersi e radunare intorno a sé compagni fidati, ai quali potersi appoggiare per superare gli impedimenti.",
      "5": "In mezzo ai massimi impedimenti vengono amici.\n\nQui vediamo l’uomo chiamato a sconfiggere le avversità. Egli non deve voler schivare gli impedimenti, anche se si accumulano davanti a lui in modo così minaccioso; ma poiché è veramente chiamato a questo compito, la potenza del suo spirito è abbastanza forte da attirare a sé gli uomini, i quali vengono e lo aiutano; ed egli è in grado di organizzarli in modo che l’impedimento sia superato con un’accorta distribuzione di tutte le forze disponibili.",
      "6": "Andare conduce a impedimenti, venire conduce a grande salute.\n\nPropizio è vedere il grande uomo.\n\nQui è raffigurato un uomo che ha già lasciato dietro di sé il mondo e il suo trambusto. Quando sopraggiunge il tempo degli impedimenti, potrebbe sembrare più semplice per lui lasciarsi il mondo alle spalle e rifugiarsi nell’aldilà. Ma questa via gli è preclusa. Egli non deve diventare beato da solo e abbandonare il mondo ai suoi assilli. Il suo dovere lo richiama ancora una volta alle faccende di questo mondo. Proprio la sua esperienza e la sua libertà interiore gli permettono allora di creare cose grandi e mature che recano salute. Ed è propizio vedere il grande uomo, insieme al quale si può compiere l’opera di salvamento."
    }
  },
  "40": {
    "title": "40. Hsieh - La Liberazione",
    "judgment": "La liberazione. Propizio è il Sud-Ovest.\n\nQuando non vi è più luogo ove doversi recare,\n\nil ritorno è salutare.\n\nSe vi è ancora un luogo ove si debba andare,\n\nallora è salutare la rapidità.\n\nSi accenna a un tempo in cui tensioni e complicazioni cominciano a sciogliersi. In tempi simili è opportuno ritornare il più presto possibile alle condizioni abituali – questo è il significato del Sud-Ovest. Tali tempi di rapido mutamento sono di estrema importanza. Simile a una pioggia liberatrice che allenta la tensione dell’atmosfera e fa aprire tutti i boccioli, un tempo che affranca da pesi opprimenti agisce sulla vita come liberazione e come stimolo. Ma una cosa è importante: in tempi simili non bisogna voler esagerare il trionfo. È opportuno avanzare soltanto fin dove è necessario. Non appena sia stata raggiunta la liberazione è salutare ritornare alle comuni regole della vita. Se rimane ancora del lavoro arretrato è opportuno farlo il più presto possibile, per spazzare via tutto senza che subentrino ritardi.",
    "image": "Tuono e pioggia arrivano:\n\nl’immagine della liberazione.\n\nCosì il nobile perdona gli errori e rimette le colpe.\n\nIl temporale ha l’effetto di purificare l’aria. Così fa il nobile anche con gli errori e i peccati degli uomini, che generano stati di tensione. Con la chiarezza egli opera liberazione. Ma quando le mancanze vengono alla luce, egli non insiste, bensì sorvola semplicemente sugli errori – le trasgressioni involontarie –, come il tuono si perde in lontananza; e perdona le colpe – le trasgressioni volontarie –, come l’acqua lava ogni cosa e toglie il sudiciume.",
    "lines": {
      "1": "Senza macchia.\n\nSi fanno poche parole, come si addice alla situazione. L’impedimento è passato, la liberazione è giunta. Si ricuperano le forze in tranquillità e si sta quieti. Questo è proprio il giusto comportamento in tempi che seguono il superamento delle difficoltà.",
      "2": "Nel campo si abbattono tre volpi\n\ne si riceve una freccia gialla.\n\nPerseveranza è salutare.\n\nL’immagine è presa dalla caccia. Il cacciatore cattura tre astute volpi e ottiene per premio una freccia gialla. Gli impedimenti della vita pubblica sono le volpi ipocrite che tentano di influire sul sovrano ricorrendo all’adulazione. Bisogna eliminarle, perché altrimenti non può esservi liberazione. Ma la lotta non deve essere condotta con armi sbagliate. Il colore giallo indica mezzo e misura nel procedere contro i nemici, la freccia allude alla direzione giusta. Quando ci si dedica con tutto il cuore al compito della liberazione, la rettitudine interiore si rafforza a tal punto da diventare un’arma contro tutto ciò che è falso e ignobile.",
      "3": "Quando uno porta un carico sulla schiena\n\ne ciò nonostante va sul carro,\n\negli invoglia così i briganti ad avvicinarsi.\n\nPerseveranza conduce a umiliazione.\n\nUscito da condizioni modestissime, un uomo è arrivato a un’esistenza agiata ed è libero da ogni bisogno. Se ora, comportandosi come un villano rifatto, volesse concedersi troppi lussi – che sarebbero in contrasto con la sua vera natura –, attirerebbe dei briganti; e continuando su questa strada finirebbe certamente nell’onta.\n\nConfucio dice in proposito: «Portare un carico sulla schiena è affare da uomo volgare. Un carro è prerogativa di un uomo nobile. Quando un villano usa l’utensile di un uomo nobile, i briganti pensano a portarglielo via. Quando uno è impertinente verso l’alto e duro verso il basso, i briganti pensano ad assalirlo. La negligenza nel custodire induce i briganti al furto. I sontuosi ornamenti di una fanciulla incitano a rapirle la virtù».",
      "4": "Devi liberarti del tuo alluce.\n\nAllora il compagno si avvicina,\n\ne di lui ti puoi fidare.\n\nIn tempi di ristagno succede che uomini ignobili si aggreghino a un uomo superiore e familiarizzino con lui. Attraverso il contatto quotidiano gli diventano indispensabili come l’alluce lo è per il piede, al quale facilita l’incedere. Ma quando si avvicina il tempo della liberazione, con il suo invito ad agire, allora bisogna liberarsi da simili conoscenze occasionali che non ci sono affini interiormente. Perché altrimenti gli amici a noi congeniali, di cui ci si può davvero fidare e con cui si può operare, rimangono lontani, pieni di diffidenza.",
      "5": "Ma se il nobile può liberarsi, ciò reca salute.\n\nMostra così all’ignobile che egli fa sul serio.\n\nI tempi di liberazione richiedono fermezza interiore. Gli ignobili non possono essere allontanati soltanto con divieti e mezzi esteriori. Volendo liberarsene, bisogna prima svincolarsi interiormente e in modo definitivo; allora essi si accorgono da sé che si fa sul serio, e si ritirano.",
      "6": "Il principe tira a uno sparviero su un alto muro.\n\nEgli lo abbatte. Tutto è propizio.\n\nUno sparviero su un alto muro è l’immagine di un personaggio altolocato, potente ma ignobile, che impedisce la liberazione. Egli resiste all’azione di influssi interiori giacché è indurito nella sua malvagità. Deve essere eliminato con la forza; per farlo occorrono i mezzi adeguati.\n\nConfucio dice a questo proposito: «Lo sparviero è lo scopo della caccia. Freccia e arco sono gli strumenti e i mezzi. L’arciere è l’uomo che deve usare i mezzi in modo adatto allo scopo. Il nobile ha in serbo i mezzi nella propria persona. Aspetta il momento opportuno, quindi agisce. Come potrebbe non andare tutto bene? Egli agisce ed è libero. Perciò deve solo uscire, e abbatte la preda. Questo accade a un uomo che agisce dopo avere approntato i mezzi»."
    }
  },
  "41": {
    "title": "41. Sun - La Diminuzione",
    "judgment": "Diminuzione unita a veracità\n\nopera sublime riuscita senza macchia.\n\nSi può essere perseveranti nel farlo.\n\nPropizio è imprendere qualche cosa.\n\nCome si può riuscirvi?\n\nSi adoperino pure due ciotoline per il sacrificio.\n\nDiminuzione non significa in tutti i casi qualche cosa di male. Accrescimento e diminuzione vengono a loro tempo. È perciò opportuno adattarsi al tempo e non voler nascondere la povertà sotto vane apparenze. Quando in un tempo di crisi generale una verità intrinseca giunge a esprimersi, non bisogna vergognarsi della semplicità. Questa è allora proprio la cosa giusta e conferisce la forza interiore con la quale si può di nuovo intraprendere qualche cosa. Né c’è motivo di preoccuparsi se la bellezza esteriore della civiltà, o addirittura la forma delle pratiche religiose, dovesse soffrire per questa semplicità. Bisogna sottrarre un po’ di forza all’atteggiamento interiore per compensare la meschinità dell’apparenza esteriore. Allora la forza del contenuto compensa la semplicità della forma. Davanti a Dio non occorrono false apparenze. I sentimenti del cuore si possono manifestare anche con mezzi modesti.44",
    "image": "Alle falde del monte sta il lago: l’immagine della diminuzione.\n\nCosì il nobile doma la sua ira e raffrena i suoi istinti.\n\nIl lago alle falde del monte evapora. Così esso viene diminuito a favore del monte, il quale è arricchito dall’umidità del lago. Il monte è l’immagine di una forza caparbia che può addensarsi in collera; il lago è l’immagine dell’allegria incontrollata che può svilupparsi, se aumenta a scapito delle forze vitali, fino a diventare passionalità istintiva. Allora è opportuna una diminuzione: l’ira deve essere diminuita mettendole un freno, gli istinti devono essere arginati. Con questa diminuzione delle forze inferiori dell’anima gli aspetti superiori vengono arricchiti.",
    "lines": {
      "1": "Andare rapidamente quando gli impegni sono finiti\n\nnon è una macchia.\n\nMa bisogna ponderare\n\nquanto sia lecito diminuire gli altri.\n\nÈ altruista e buono chi, dopo aver eseguito i propri compiti di immediata importanza, pone la sua forza al servizio degli altri e, senza attribuirsi meriti o vantarsi, va rapidamente in aiuto là dove è necessario. Ma l’uomo in posizione eminente, al quale in tal modo si porge aiuto, deve ponderare bene quanto gli sia lecito accettare senza recare un serio danno al soccorrevole servitore o amico. Solo se sussiste tale delicatezza ci si può dedicare agli altri senza esitazione e incondizionatamente.",
      "2": "Propizia è perseveranza.\n\nImprendere qualche cosa è sciagurato.\n\nSenza diminuire se stessi\n\nsi è in grado di accrescere gli altri.\n\nUna nobile coscienza di sé e una serietà costante, che non accetta compromessi: questo è l’atteggiamento necessario se si vogliono servire gli altri. Chi si butta via arrendendosi alla volontà di un superiore diminuisce la propria posizione senza rendersi veramente utile all’altro. E questo è un male. Senza rinunciare a se stessi servire un altro: questo è il vero servizio di valore durevole.",
      "3": "Quando tre persone percorrono la stessa via\n\ndiminuiscono di una persona.\n\nQuando il viandante è solo\n\ntrova il suo compagno.\n\nQuando si è in tre, sorge la gelosia. Allora uno deve cedere. Una unione veramente intima è possibile solo tra due persone. Chi invece è isolato troverà certamente un compagno che lo completa.",
      "4": "Diminuendo i propri difetti\n\nsi fa sì che l’altro si affretti e abbia gioia.\n\nNessuna macchia.\n\nSpesso i nostri difetti impediscono anche alle persone ben disposte di avvicinarsi a noi. Questi difetti sono spesso rinforzati e aggravati dall’ambiente nel quale ci si trova. Se si ha la forza di abbassarsi e di eliminare i difetti, si liberano gli amici ben disposti da una tensione interiore inducendoli ad avvicinarsi a noi tanto più presto, con gioia reciproca.",
      "5": "Certamente qualcuno lo accresce.\n\nDieci coppie di tartarughe non possono opporsi a questo.\n\nSublime salute!\n\nQuando qualcuno è destinato dalla sorte alla fortuna, questa inevitabilmente si realizza. Tutti gli oracoli, come per esempio quelli ottenuti con i gusci delle tartarughe, devono coincidere nei segni propizi dati in suo favore. Egli non deve temere nulla, poiché la sua fortuna è decretata dall’alto.",
      "6": "Se si viene accresciuti senza diminuire gli altri, questo non è macchia. Perseveranza reca salute.\n\nPropizio è imprendere qualche cosa.\n\nSi ottengono dei servitori,\n\nma non si possiede più una dimora particolare.\n\nVi sono persone che elargiscono prosperità al mondo intero. Ogni aumento di forza, ogni accrescimento che viene loro conferito, si risolve in favore dell’umanità intera e non significa quindi nessuna diminuzione per gli altri. Lavorando con perseveranza e diligenza si ha successo e si trovano gli aiutanti di cui si ha bisogno. Ma quello che si ottiene non è un vantaggio personale in qualche modo limitato, bensì è aperto e accessibile a chiunque."
    }
  },
  "42": {
    "title": "42. I - L’Accrescimento",
    "judgment": "L’accrescimento. Propizio è imprendere qualche cosa.\n\nPropizio è attraversare la grande acqua.\n\nOgni sacrificio che venga fatto in alto per accrescere l’inferiore suscita nel popolo un sentimento di gioia e gratitudine che è oltremodo prezioso per la fioritura della comunità. Quando gli uomini sono così affezionati a coloro che li guidano è possibile intraprendere qualche cosa, e anche le imprese difficili e pericolose riusciranno. In tali tempi di ascesa, il cui svolgersi è accompagnato da successo, sarà opportuno lavorare e sfruttare il momento. Questo tempo è simile al tempo in cui cielo e terra celebrano le loro nozze, quando la terra diventa partecipe della forza creatrice del cielo, e quindi plasma e realizza gli esseri viventi. Il tempo dell’accrescimento non dura, e perciò bisogna farne uso finché sussiste.",
    "image": "Vento e tuono: l’immagine dell’accrescimento.\n\nCosì il nobile: quando scorge un bene lo imita;\n\nse ha in sé dei difetti se ne sbarazza.\n\nNell’osservare come tuono e vento si accrescono e si rinforzano a vicenda si impara la via per giungere all’accrescimento e al miglioramento di se stessi. Quando si scopre in altri qualche cosa di buono bisogna imitarlo e così assimilare tutto ciò che è buono sulla terra. Scorgendo in se stessi qualche cosa di male, è opportuno disfarsene. Così ci si libera dal male. Questo mutamento etico è il più importante accrescimento della personalità.",
    "lines": {
      "1": "Propizio è compiere grandi gesta.\n\nSublime salute! Nessuna macchia.\n\nQuando dall’alto viene elargito un grande aiuto bisogna utilizzare l’aumento di forza così ottenuto per compiere grandi cose, di fronte alle quali altrimenti non si sarebbero trovate né l’energia né la prontezza d’animo per assumersi la responsabilità. Se si è privi di egoismo si opera grande salute, e nel produrre grande salute si rimane liberi da rimproveri.",
      "2": "Certamente qualcuno lo accresce.\n\nDieci coppie di tartarughe non possono opporsi a questo.\n\nDurevole perseveranza reca salute.\n\nIl re lo presenta a Dio. Salute!\n\nIl vero accrescimento avviene quando se ne creano in se stessi le condizioni necessarie: apertura e amore per il bene. Così la cosa ambita arriva da sé per necessità della legge naturale. Se l’accrescimento viene a trovarsi in piena armonia con le supreme leggi dell’universo, esso non può essere impedito da nessuna combinazione di circostanze. La cosa più importante è non lasciarsi indurre dall’inaspettata fortuna alla leggerezza; bisogna invece far propria la fortuna con forza e costanza interiori. Allora si acquista significato davanti a Dio e agli uomini, e si è in grado di compiere opere per il bene del mondo.",
      "3": "Si è accresciuti da avvenimenti sciagurati.\n\nNessuna macchia se sei verace\n\ne cammini nel mezzo\n\ne riferisci al principe con un sigillo.\n\nUn tempo di prosperità e di arricchimento ha effetti così forti che anche avvenimenti di solito sciagurati devono andare a vantaggio di coloro che ne sono colpiti. Queste persone si liberano da difetti e, agendo secondo la verità, acquistano una tale autorità interiore che esercitano il loro influsso come se fossero accreditate da lettera e sigillo.",
      "4": "Se cammini nel mezzo\n\ne riferisci al principe\n\negli seguirà.\n\nPropizio è essere usati\n\nnel trasferimento della capitale.\n\nÈ di grande importanza che vi siano uomini pronti a fungere da mediatori tra coloro che guidano e quelli che sono guidati. Devono essere persone disinteressate, specialmente in tempi di accrescimento, quando dall’alto deve scaturire ciò che è utile per il popolo. Di tale abbondanza nulla deve essere trattenuto per fini egoistici, bensì tutta deve andare davvero a beneficio di coloro ai quali è destinata. Una simile personalità mediatrice, la quale esercita un buon influsso anche sul sovrano, è particolarmente importante in tempi di grandi imprese, decisive per il futuro. Per queste imprese è necessario l’assenso interiore di tutti coloro che vi partecipano.",
      "5": "Se in verità hai un buon cuore\n\nnon chiedere. Sublime salute!\n\nIn verità la bontà sarà riconosciuta come tua virtù.\n\nLa vera bontà non calcola e non chiede per sé né onori né gratitudine, ma si manifesta per necessità interiore. Un cuore così buono trova la sua ricompensa anche nell’essere riconosciuto, e così l’influsso benefico si estenderà senza incontrare ostacoli.",
      "6": "Egli non porta accrescimento a nessuno.\n\nCertamente qualcuno lo percuote.\n\nEgli non tiene fermo durevolmente il suo cuore. Sciagura!\n\nIl senso della situazione è che i superiori, con la rinuncia, dovrebbero accrescere gli inferiori. Mancando a questo dovere e non rendendosi utili a nessuno, ci si sottrae anche all’influsso favorevole degli altri e ben presto si rimane isolati. Così ci si attirano degli attacchi. Un atteggiamento che non sia in durevole armonia con le esigenze del tempo comporterà necessariamente sciagura.\n\nConfucio dice di questa linea: «Il nobile acquieta la sua persona prima di mettersi in moto. Egli si raccoglie nella mente prima di mettersi a parlare. Egli consolida le sue relazioni prima di chiedere una cosa. Rispettando questi tre punti il nobile vive in completa sicurezza. Se invece si è impulsivi nei propri movimenti, la gente non collabora. Se si è agitati nel parlare, non si trova eco presso la gente. Se si chiede una cosa prima di aver annodato una relazione, la gente non la dà. Quando nessuno è con noi, accorrono i malvagi a far danno»."
    }
  },
  "43": {
    "title": "43. Kuai - Lo Straripamento (la Risolutezza)",
    "judgment": "Lo straripamento.\n\nCon risolutezza bisogna rendere nota la cosa\n\nalla corte del re.\n\nSecondo verità si deve proclamarla. Pericolo!\n\nBisogna avvisare la propria città.\n\nNon è propizio impugnare le armi.\n\nPropizio è imprendere qualche cosa.\n\nQuando in una città anche un solo ignobile rimane in posizione dominante, egli è in grado di opprimere i nobili; quando nel cuore si annida anche una sola passione, essa è capace di ottenebrare la ragione. Passione e ragione non possono coesistere, e perciò una lotta risoluta è necessaria se si vuole portare il bene al sopravvento. Nella lotta risoluta del bene per l’eliminazione del male vi sono però determinate regole che non bisogna trascurare se si vuole avere successo. 1. La risolutezza deve basarsi sull’unione di forza e gentilezza. 2. Un compromesso col male è impossibile; esso deve essere screditato apertamente in ogni circostanza; così anche le proprie passioni e i propri difetti non devono essere mascherati. 3. La lotta non deve essere condotta con la violenza diretta: se il male è bollato escogita nuove armi, e se gli si fa il favore di combatterlo colpo su colpo si rimane sconfitti, perché così facendo si viene coinvolti nell’odio e nelle passioni. Perciò è opportuno cominciare da se stessi e stare personalmente in guardia contro i difetti che si sono bollati; così le armi del male si spuntano da sé, non trovando un avversario da colpire. Per la stessa ragione non si devono combattere direttamente i propri difetti; fintanto che ci si dibatte in questa lotta, essi rimangono sempre vittoriosi. 4. Il miglior modo di combattere il male consiste nel progredire risoluti nel bene.",
    "image": "Il lago è asceso al cielo:\n\nl’immagine dello straripamento.\n\nCosì il nobile elargisce ricchezza verso il basso\n\ne rifugge dal riposare sulla sua virtù.\n\nQuando l’acqua del lago è ascesa al cielo vi è da temere un nubifragio. Il nobile considera ciò come un avviso e prende per tempo misure atte a impedire un crollo catastrofico. Chi volesse accumulare ricchezza solo per sé, senza pensare agli altri, dovrà certamente prepararsi al proprio crollo. Poiché ogni accumulazione è seguita da una dispersione. Perciò il nobile, già mentre accumula, disperde. Così anche nella formazione del suo carattere egli mira a non irrigidirsi in modo caparbio, ma a mantenersi aperto agli influssi esterni attraverso un costante e severo esame di coscienza.",
    "lines": {
      "1": "Potente nelle dita dei piedi che avanzano.\n\nNell’andare senza essere all’altezza del compito\n\nsi commette un errore.\n\nIn tempi di deciso progresso il primo passo è particolarmente difficile. L’entusiasmo spinge a procedere risolutamente. Ma la resistenza è ancora molto forte. Allora è opportuno misurare le proprie energie e impegnarsi solo fin dove si è ancora sicuri del successo. La cieca temerarietà è dannosa, perché proprio all’inizio un rovescio inaspettato può avere le conseguenze più sciagurate.",
      "2": "Allarme. Di sera e di notte armi.\n\nNon temere nulla.\n\nEssere pronti è tutto. La risolutezza è legata inscindibilmente alla prudenza. Se si è attenti e assennati non occorre spaventarsi né agitarsi. Se si rimane vigili finché non vi è alcun pericolo, si è corazzati quando il pericolo si avvicina, e non occorre aver paura. Il nobile sta in guardia contro ciò che non è ancora visibile, e si cura di ciò che non si può ancora udire; perciò egli dimora nel mezzo delle difficoltà come se non fossero tali. Se si coltiva il proprio carattere, gli uomini obbediscono spontaneamente. Se la ragione vince, le passioni si ritirano da sé. Essere assennati e non dimenticare l’armatura, ecco la retta via verso la sicurezza.",
      "3": "Essere potenti negli zigomi reca sciagura.\n\nIl nobile è fermamente deciso.\n\nEgli cammina solitario e incorre nella pioggia.\n\nEgli viene spruzzato e si mormora contro di lui.\n\nNessuna macchia.\n\nLa situazione in cui ci si trova è ambigua. Mentre tutti stanno lottando decisi contro ciò che è ignobile, si è i soli a intrattenere un certo rapporto con un uomo ignobile. Se ora si volesse far mostra di forza esteriore e volgersi contro di lui prima che la situazione sia matura, non si farebbe altro che mettere in pericolo la situazione complessiva; giacché l’ignobile allora ricorrerebbe per tempo a contromisure. Il compito dell’uomo superiore è qui oltremodo difficile. Egli deve essere fermamente deciso nell’animo e, pur frequentando l’ignobile, tenersi lontano da ogni partecipazione alla sua bassezza. Naturalmente la sua condotta è male interpretata: si pensa che appartenga anche lui al partito dell’ignobile. Così rimane completamente solo, perché nessuno lo comprende. I suoi rapporti con l’ignobile lo macchiano agli occhi della massa e gli procurano mormorio e avversione. Ma egli sopporta di essere misconosciuto e non commette nessun errore, poiché rimane fedele a se stesso.",
      "4": "Sulle cosce non vi è pelle,\n\ne il camminare riesce gravoso.\n\nSe ci si lasciasse condurre come una pecora,\n\nil pentimento svanirebbe.\n\nMa quando si udranno queste parole\n\nnon si crederà ad esse.\n\nSi soffre di un’agitazione interiore, così da non poter rimanere fermi. Si vorrebbe avanzare a tutti i costi, e s’incontrano ostacoli insormontabili. In questa situazione si è trascinati in un conflitto interiore. Questo deriva dalla ostinazione con la quale si vorrebbe far trionfare la propria volontà. Se si desistesse da tale ostinazione tutto andrebbe bene. Ma questo consiglio, come tanti buoni consigli, non sarà ascoltato. Giacché la caparbietà fa sì che pur avendo orecchi non si oda.",
      "5": "Di fronte alle erbacce occorre forte risolutezza.\n\nChi cammina nel mezzo rimane libero da macchia.\n\nLe erbacce ricrescono sempre di nuovo e difficilmente si lasciano estirpare. Così la lotta contro un ignobile in alta posizione richiede ferma risolutezza. Si è in rapporto con lui, e perciò vi è da temere che si rinunci alla lotta, ritenendola disperata. Ma questo non deve succedere. Bisogna continuare risoluti e non lasciarsi fuorviare. Solo così si rimane liberi da macchia.",
      "6": "Nessun richiamo! Alla fine viene sciagura.\n\nLa vittoria sembra conquistata. Rimane soltanto un residuo del male e ora sarebbe tempo di sradicarlo. Tutto sembra facilissimo. Ma il pericolo consiste proprio in questo. Se non si sta in guardia, il male si rende inafferrabile occultandosi, e non appena è sfuggito, ecco che dai germi rimasti nasce una nuova sciagura; poiché il male non muore facilmente. Anche sul male del proprio carattere bisogna lavorare a fondo. Se per negligenza si volesse trascurarne anche una minima parte, da questa nascerebbe nuovo male."
    }
  },
  "44": {
    "title": "44. Kou - Il Farsi incontro",
    "judgment": "Il farsi incontro. La ragazza è potente.\n\nNon bisogna sposare una ragazza simile.\n\nL’ascesa dell’elemento ignobile è qui rappresentata dall’immagine di una ragazza insolente che si dà senza ritegno e si assicura così il predominio. Ciò non sarebbe possibile se l’elemento forte e chiaro da parte sua non le venisse incontro. L’elemento ignobile sembra tanto innocente e carezzevole che se ne trae compiacimento; sembra così piccolo e debole che si pensa di poter scherzare con lui senza riserve.\n\nCosì l’ignobile riesce a ottenere un’alta posizione solo perché il nobile lo ritiene innocuo e gli conferisce potere. Se lo si contrastasse fin dal primo momento, non riuscirebbe mai a diventare influente.\n\nMa il tempo del farsi incontro presenta anche un altro aspetto degno di considerazione. Il farsi incontro del debole verso il forte non può essere la regola costante, ma talvolta ha pure una grande importanza. Quando cielo e terra si vengono incontro, tutte le creature giungono alla prosperità. Quando principe e aiutante si vengono incontro, il mondo giunge all’ordine. Un venirsi incontro vicendevole dei princìpi destinati l’uno all’altro, e l’uno dall’altro dipendenti, è necessario. Ma deve essere scevro da pensieri impuri, altrimenti è dannoso.",
    "image": "Sotto il cielo vi è il vento:\n\nl’immagine del farsi incontro.\n\nCosì fa il principe quando emana i suoi ordini\n\ne li proclama alle quattro regioni del cielo.\n\nQui la situazione somiglia a quella del segno n. 20, la Visione. Là il vento soffia sulla terra, qui soffia sotto il cielo. In entrambi i casi esso arriva dappertutto. Ma là il vento era sulla terra, e ne risultava l’immagine del sovrano che prende nota delle condizioni del regno. Qui il vento soffia dall’alto, e ciò allude all’influsso che il sovrano esercita con i suoi ordini. Il cielo è distante dalle cose terrene, ma le mette in moto col vento. Il sovrano è distante dal popolo, ma lo mette in moto con i suoi ordini e manifestando la sua volontà.",
    "lines": {
      "1": "Bisogna frenarlo con ceppi di ferro.\n\nPerseveranza è salutare.\n\nLasciando correre si subisce sciagura.\n\nAnche un porco magro ha l’attitudine a infuriarsi.\n\nQuando un elemento deteriore si è infiltrato bisogna frenarlo subito e con fermezza. Se lo si frena con costanza si possono evitare cattive conseguenze. Se si lascia correre ne risulta certamente sciagura. Non bisogna farsi ingannare dalla futilità di ciò che si insinua, né prenderlo alla leggera. Fintanto che un porco è ancora giovane e magro non può molto impazzare, ma non appena abbia divorato tanto da saziarsi e invigorirsi la sua vera natura si fa valere se non le si pongono dei limiti per tempo.",
      "2": "Nella vasca vi è un pesce. Nessuna macchia!\n\nNon propizio per gli ospiti.\n\nL’elemento inferiore non è sottoposto a violenza ma tenuto sotto mite controllo. Allora non vi è da temere nulla di male. Bisogna solo aver cura che non venga a contatto con persone estranee, perché dispiegherebbe liberamente i suoi lati malvagi se lo si lasciasse a se stesso.",
      "3": "Sulle cosce non vi è pelle\n\ne il camminare riesce gravoso.\n\nRimanendo memori del pericolo\n\nnon si commettono gravi errori.\n\nSi è interiormente tentati di entrare in relazione col cattivo elemento che ci si offre. Questa è una situazione pericolosissima. Per fortuna le circostanze ci impediscono di farlo. Si vorrebbe, ma non si può. Ciò produce una dolorosa indecisione nell’agire. Ma se si vede con chiarezza il pericolo della situazione si eviteranno, se non altro, errori più gravi.",
      "4": "Nella vasca non vi è alcun pesce.\n\nDa ciò insorge sciagura.\n\nLa gente piccina deve essere tollerata affinché rimanga ben disposta. Allora, quando per caso se ne abbia bisogno, si può anche usarla. Se la si allontana, se non le si va incontro, essa ci volta le spalle e non è a nostra disposizione quando ne abbiamo bisogno. Ma allora la colpa è nostra.",
      "5": "Un melone coperto con foglie di salice:\n\nlinee celate.\n\nEd ecco che ci cade in sorte dal cielo.\n\nIl melone è, come il pesce, un simbolo del principio oscuro. È dolce ma marcisce facilmente. Perciò si usa coprirlo con foglie di salice per proteggerlo. La situazione è quella di un uomo forte, superiore, d’animo fermo, che tollera e protegge gli inferiori che stanno sotto la sua tutela. Egli possiede in sé i solidi tratti dell’ordine e della bellezza. Ma non li fa pesare. Non tedia i sottoposti con ostentazioni o ammonimenti importuni, ma li lascia liberi in tutto, confidando fermamente nel potere di trasformazione insito in una personalità forte e pura. Ed ecco: la sorte è propizia. Gli inferiori subiscono il suo influsso e gli cadono in grembo come frutti maturi.",
      "6": "Egli si fa incontro con le sue corna.\n\nUmiliazione. Nessuna macchia.\n\nQuando ci si è ritirati dal mondo, il suo trambusto può facilmente riuscire insopportabile. Si trovano spesso persone che con nobile orgoglio si tengono lontane da tutto ciò che è volgare, respingendolo bruscamente ovunque si faccia loro incontro. Persone simili vengono rimproverate perché orgogliose e inaccessibili, ma poiché non sono più legate al mondo dal dovere di agire, ciò non è un gran male. Sanno sopportare compostamente l’avversione della massa."
    }
  },
  "45": {
    "title": "45. Ts’ui - La Raccolta",
    "judgment": "La raccolta. Riuscita.\n\nIl re si avvicina al suo tempio.\n\nPropizio è vedere il grande uomo.\n\nCiò reca riuscita. Propizia è perseveranza.\n\nOffrire grandi sacrifici arreca salute.\n\nPropizio è imprendere qualche cosa.\n\nIl riunirsi degli uomini in comunità è un fatto naturale, come nel caso della famiglia, oppure artificiale, come nel caso dello Stato. La famiglia si raccoglie attorno al padre, inteso come suo capo. Questo raccogliersi si perpetua nei sacrifici in onore degli avi, per i quali tutto il clan si raduna. La devozione collettiva dei discendenti evoca gli antenati, la cui presenza opera nella vita spirituale della famiglia evitando che questa si disperda o si dissolva.\n\nQuando si tratta di raccogliere gli uomini, vi è bisogno di forze religiose. Ma vi deve anche essere un uomo quale capo e centro di raccolta. Per poter raccogliere gli altri questo centro deve prima raccogliersi in se stesso. Solo una forza morale accumulata potrà unire il mondo. Questi grandi tempi di unificazione lasceranno poi dietro di sé anche grandi opere. Tale è il senso dei grandi sacrifici che vengono offerti. E anche nel campo delle cose terrene vi è bisogno di grandi opere nel tempo della raccolta.",
    "image": "Il lago è al di sopra della terra:\n\nl’immagine della raccolta.\n\nCosì il nobile rinnova le sue armi,\n\nper fronteggiare l’imprevisto.\n\nQuando l’acqua si raccoglie nel lago e sale al di sopra della terra, minaccia uno straripamento. Bisogna fronteggiarlo con opportune misure. Così, dove gli uomini si raccolgono in gran numero, può nascere facilmente una lite; dove si radunano molti beni, nasce facilmente una rapina. Perciò, nei tempi di raccolta, bisogna prepararsi e armarsi per difendersi dall’imprevisto. Il dolore in terra proviene perlopiù da avvenimenti imprevisti ai quali non si è preparati. Raggiunta l’imperturbabilità, si può prevenire il dolore.",
    "lines": {
      "1": "Se sei verace, ma non sino alla fine,\n\nvi è ora scompiglio, ora raccolta.\n\nSe chiami, basta un gesto per poter tornare a ridere.\n\nNon rammaricarti. Andare è senza macchia.\n\nLe circostanze qui sono tali che ci si vorrebbe raccogliere attorno a un capo che si ammira, ma si è ancora in mezzo a una numerosa compagnia della quale si subisce l’influsso. Così si vacilla nella propria determinazione e non si arriva a possedere un solido centro di raccolta. Ma se si dà voce a questo disagio chiamando aiuto, un gesto del capo basta per allontanare ogni ambascia. Perciò non bisogna lasciarsi fuorviare. Accompagnarsi a quel capo è senz’altro giusto.",
      "2": "Lasciarsi tirare reca salute e rimane senza macchia.\n\nSe si è veraci\n\nè anche propizio offrire un piccolo sacrificio.\n\nIn tempi di raccolta non bisogna scegliere arbitrariamente la propria via. Sono all’opera delle forze segrete che riuniscono gli uomini affini l’uno all’altro. A questa attrazione bisogna abbandonarsi: allora non si cade in errore. Dove sussistono rapporti interiori non vi è bisogno di grandi preparativi e formalità. Allora gli uomini si capiscono tra loro senza fatica, così come la divinità accetta benevola anche un piccolo sacrificio quando viene dal cuore.",
      "3": "Raccolta con sospiri. Nulla che sia propizio.\n\nAndare è senza macchia. Piccola umiliazione.\n\nSpesso si sente la necessità di aggregarsi, ma tutte le altre persone del nostro ambiente si sono già associate tra loro; così si rimane isolati. Tutta la situazione è tale da risultare insostenibile. Allora è opportuno scegliere la via del progresso, unendosi risolutamente a un uomo che stia più vicino al centro del raduno e sia così in grado di introdurci nella cerchia chiusa. Questo non è un errore, anche se un estraneo si trova inizialmente in una posizione imbarazzante.",
      "4": "Grande salute! Nessuna macchia.\n\nÈ qui raffigurato un uomo il quale raduna le persone intorno a sé in nome del suo signore. Poiché egli non ambisce a nessun vantaggio personale, ma lavora con abnegazione all’unità di tutti, la sua azione è coronata da successo, e tutto finisce nel modo giusto.",
      "5": "Se nel raccogliere si possiede la posizione necessaria\n\nnon c’è nessuna macchia.\n\nSe alcuni non sono ancora solidali in modo verace\n\nvi è bisogno di sublime e durevole perseveranza,\n\nallora il pentimento svanisce.\n\nQuando gli uomini si raccolgono da sé attorno a noi, è senz’altro bene nel caso che ciò avvenga spontaneamente. Si ottiene così un certo influsso che può essere molto utile. Ma naturalmente vi è anche la possibilità che alcune persone si radunino attorno a noi non per intima fiducia, bensì soltanto per la nostra posizione influente. Ciò è senza dubbio motivo di rammarico. Di fronte a persone simili non c’è altro mezzo che tentare di ottenere la loro fiducia con la perseveranza e con una fedeltà al dovere ancora più sentita, incrollabile. Così la segreta diffidenza viene a poco a poco superata, e cade ogni motivo di rammarico.",
      "6": "Lamenti e sospiri, lacrime a fiumi.\n\nNessuna macchia.\n\nPuò succedere che un uomo voglia davvero associarsi a un altro ma che la buona intenzione sia male interpretata. Allora egli è triste e si lamenta. Ma questa è la retta via. Giacché così può accadere che l’altro si ravveda; e allora si trova alla fine il sodalizio che si cercava così ansiosamente."
    }
  },
  "46": {
    "title": "46. Shêng - L’Ascendere",
    "judgment": "L’ascendere ha sublime riuscita.\n\nBisogna vedere il grande uomo.\n\nNon aver paura!\n\nAvviarsi verso il Meridione reca salute.\n\nL’ascesa degli elementi di valore non incontra ostacoli e perciò è accompagnata da grande successo. L’indole che rende possibile l’ascesa non è violenta, ma modesta e docile. Tuttavia, essendo sostenuti dal favore dei tempi, si va avanti. Bisogna mettersi in cammino e consultare le persone autorevoli. Non bisogna aver paura di farlo; poiché il successo non mancherà. Occorre però mettersi all’opera; poiché l’attività (questo è il significato del Meridione) reca fortuna.",
    "image": "In grembo alla terra cresce il legno:\n\nl’immagine dell’ascendere.\n\nCosì il nobile pieno di dedizione accumula piccole cose\n\nfino a creare elevatezza e grandezza.\n\nIl legno nella terra cresce senza fretta e senza posa verso l’alto, adattandosi cedevole agli ostacoli. Allo stesso modo il nobile è devoto nel carattere e non sosta mai nel suo progresso.",
    "lines": {
      "1": "Ascendere che incontra fiducia reca grande salute.\n\nQuesta è la fase iniziale dell’ascesa. Come il legno prende la forza per salire dalla sua radice, che sta in basso, così la forza per ascendere proviene anch’essa da una posizione umile e ignorata. Ma sussiste un’interiore affinità di carattere con coloro che regnano in alto, e questa comunanza procura quella fiducia di cui si ha bisogno per poter ottenere qualche risultato.",
      "2": "Se si è veraci\n\nè propizio anche offrire un piccolo sacrificio.\n\nNessuna macchia.\n\nQui si presuppone che vi sia un uomo forte. È vero che egli non è del tutto adatto al suo ambiente, essendo troppo rude e badando troppo poco alle forme. Ma è intimamente sincero: perciò gli altri gli vengono incontro, e la povertà delle sue forme esteriori non reca danno. La sincerità è qui l’espressione di solide qualità, mentre nella corrispondente linea del segno precedente essa è l’effetto dell’umiltà interiore.",
      "3": "Ascendendo si penetra in una città deserta.\n\nQui cadono tutti gli ostacoli che di solito impediscono il progresso. Le cose procedono con sorprendente facilità. Senza esitazione si segue questa via per sfruttare il successo. Visto dall’esterno, tutto sembra in perfetto ordine. In verità, però, non è aggiunta nessuna espressione che preannunci fortuna. Non si sa quanto possa durare un tale successo senza ostacoli. Ma è opportuno non dare spazio a simili dubbi, perché così non si farebbe altro che inibire l’energia, mentre bisogna utilizzare rapidamente il favore del tempo.",
      "4": "Il re lo presenta al monte Ch’i. Salute. Nessuna macchia.\n\nIl monte Ch’i è nella Cina occidentale, nel paese di origine del re Wên, il cui figlio, il duca di Chou, ha aggiunto le parole riferentisi alle singole linee. È un ricordo dei tempi in cui la dinastia Chou salì al potere. Allora i grandi aiutanti venivano presentati dal re Wên al dio del monte natio, ed essi ottenevano un posto al fianco del sovrano nel tempio degli avi. È raffigurato qui lo stadio in cui l’ascendere giunge alla meta. Si diventa famosi al cospetto degli uomini e degli dèi, si è accolti nella cerchia degli uomini che presiedono alla vita spirituale della nazione, e si ottiene così un significato che dura attraverso il tempo.",
      "5": "Perseveranza reca salute. Si ascende per gradi.\n\nQuando si continua ad avanzare è importante non inebriarsi del successo. Proprio quando il successo è grande bisogna rimanere durevolmente sobri, non voler saltare alcun gradino, bensì avanzare come esitanti, passo dopo passo. Solo questo tranquillo e costante progresso che non precipita le cose conduce alla meta.",
      "6": "Ascendere nel buio.\n\nPropizio è essere incessantemente perseveranti.\n\nChi si spinge alla cieca verso l’alto, quegli è interiormente abbacinato. Egli conosce soltanto il progresso, non la ritirata. Però così facendo si esaurisce. In questo caso è importante badare incessantemente a essere e rimanere coscienziosi e coerenti. Solo così si può restare immuni da quel cieco impulso che è sempre dannoso."
    }
  },
  "47": {
    "title": "47. K’un - L’Assillo (l’Esaurimento)",
    "judgment": "L’assillo. Riuscita. Perseveranza.\n\nIl grande uomo opera salute. Nessuna macchia.\n\nSe si ha qualcosa da dire non si è creduti.\n\nI tempi di avversità sono il contrario del successo, ma possono condurre al successo se colpiscono l’uomo giusto. Quando un uomo forte cade in disgrazia, rimane sereno nonostante il pericolo, e questa serenità è la base di successi futuri. Poiché questa fermezza è più forte del destino. Chi si lascia spezzare interiormente dall’esaurimento non ottiene infatti alcun successo. Ma in un uomo che dalle avversità rimanga soltanto piegato, esse producono la forza per reagire che col tempo viene certamente alla luce. Di questo un ignobile non è capace. Solo il grande uomo opera salute e rimane senza macchia. È vero che dapprima gli è negato l’influsso verso l’esterno, visto che le sue parole non hanno effetto. Perciò in tempi di avversità è opportuno essere interiormente forti e risparmiare le parole.",
    "image": "Nel lago non vi è acqua: l’immagine dell’esaurimento.\n\nCosì il nobile mette in gioco la sua vita\n\nper seguire la propria volontà.\n\nQuando l’acqua è defluita dal lago verso il basso, il lago deve inaridire ed esaurirsi. È destino che sia così. Questa è l’immagine del destino avverso nella vita umana. In tempi simili non si può fare null’altro che accettare il proprio destino rimanendo fedeli a se stessi. Questo atteggiamento ha le sue radici nello strato più profondo dell’essere; poiché soltanto quello è superiore a ogni destino esterno.",
    "lines": {
      "1": "Ci si siede assillati sotto un albero spoglio\n\ne si finisce in una valle buia.\n\nPer tre anni non si vede nulla.\n\nSe si è colpiti da avversità è innanzitutto importante essere forti e superare interiormente la prova. Ma se si è deboli, allora si è sopraffatti dalle avversità. Anziché procedere si rimane seduti sotto un albero spoglio e si finisce sempre più nelle tenebre e nella malinconia. Così la situazione può solo diventare ancora più disperata. Questo comportamento è la conseguenza di un accecamento interiore che va assolutamente superato.",
      "2": "Si è assillati pur avendo vino e cibo.\n\nEcco che viene l’uomo dalle ginocchiere scarlatte.\n\nPropizio è offrire sacrifici.\n\nAvviarsi è sciagurato.\n\nNessuna macchia.\n\nQui si è in preda a un assillo interiore. Esteriormente tutto va bene; si ha da mangiare e da bere. Ma si è esauriti dalle continue meschinità dell’esistenza, e non appare alcuna via di uscita. Poi dall’alto giunge aiuto. Un principe – nell’antica Cina i principi portavano ginocchiere scarlatte – sta cercando aiutanti capaci. Ma vi sono ancora ostacoli da superare. Perciò è importante affrontare questi ostacoli rivolgendosi al mondo invisibile mediante sacrifici e preghiere. Avviarsi impreparati condurrebbe a sciagura, anche se non sarebbe moralmente sbagliato. Qui bisogna superare una situazione avversa mediante la pazienza interiore.",
      "3": "Ci si lascia assillare da pietre\n\ne ci si appoggia su spine e cardi.\n\nSi entra in casa e non si vede la propria moglie.\n\nSciagura!\n\nCompare qui un uomo che in tempi di avversità è inquieto e indeciso. Prima vuole avanzare, e allora s’imbatte in ostacoli che rappresentano veramente un assillo soltanto se affrontati con leggerezza. Si vuol dare la testa nel muro e di conseguenza ci si sente oppressi dal muro. Poi ci si appoggia su cose che in verità non hanno in sé alcunché di stabile e sono soltanto rischiose per chi vi si appoggia. Infine si ritorna indecisi sui propri passi e ci si ritira in casa, ma solamente per scoprire, con nuova delusione, che la propria moglie non c’è.\n\nConfucio dice in proposito: «Se qualcuno si lascia assillare da qualcosa che non dovrebbe assillarlo, il suo nome finirà certamente nell’onta. Se egli si appoggia su cose sulle quali non ci si può appoggiare, la sua vita sarà certamente messa in pericolo. Per colui che si trova in onta e pericolo si avvicina l’ora della morte; come potrebbe, in questo frangente, vedere ancora sua moglie?».",
      "4": "Egli viene lentamente, assillato in un carro dorato.\n\nUmiliazione, ma si porta a compimento.\n\nUn uomo benestante vede il bisogno degli inferiori e molto volentieri vorrebbe prestare aiuto. Però egli non interviene rapido ed energico là dove sarebbe necessario, ma comincia esitante e misurato. Allora s’imbatte in ostacoli. Persone potenti e ricche di sua conoscenza lo attirano nella loro orbita. Egli deve venire a patti e non può sottrarsi. Si trova quindi in grande imbarazzo. Ma il disagio è passeggero. L’originaria forza del carattere compensa l’errore commesso, e la meta viene raggiunta.",
      "5": "Naso e piedi gli vengono tagliati.\n\nSi è assillati dall’uomo con le ginocchiere purpuree.\n\nA poco a poco viene la letizia.\n\nPropizio è recare sacrifici e offerte.\n\nQualcuno cui sta a cuore il bene degli uomini è assillato dall’alto e dal basso (questo è il senso del naso e dei piedi tagliati). Non si trova aiuto presso coloro che avrebbero il dovere di contribuire alla salvezza comune (i ministri portavano ginocchiere purpuree). Tuttavia le cose migliorano a poco a poco. Fino a quel momento è opportuno presentarsi davanti a Dio in forte raccoglimento interiore, e per il bene di tutti pregare e offrire sacrifici.",
      "6": "Egli è assillato da rampicanti.\n\nEgli si muove insicuro e dice: «Movimento crea pentimento».\n\nPentendosi e avviandosi,\n\nviene salute.\n\nSi è assillati da legami che si lasciano facilmente spezzare. L’assillo si avvicina alla fine. Ma si è ancora indecisi. Si è ancora sotto l’influsso dello stato precedente e si pensa che se ci si muove si avrà da pentirsi. Ma non appena si arriva a comprendere la situazione e si abbandona questo atteggiamento interiore prendendo una decisione ferma, si riesce a dominare l’assillo."
    }
  },
  "48": {
    "title": "48. Ching - Il Pozzo",
    "judgment": "Il pozzo.\n\nSi cambi pure di città,\n\nma non si può cambiare il pozzo.\n\nNon cala e non cresce.\n\nEssi vanno e vengono e attingono al pozzo.\n\nSe si è quasi raggiunta l’acqua del pozzo\n\nma non si è ancora sul fondo con la corda,\n\noppure se si rompe la brocca, ciò reca sciagura.\n\nNell’antica Cina le capitali venivano talvolta trasferite, vuoi perché si sceglieva un sito più favorevole, vuoi perché cambiava la dinastia. Lo stile architettonico mutò nel corso dei secoli, ma la forma del pozzo è rimasta la stessa dall’epoca più remota fino a oggi. Così il pozzo è un’immagine dell’organizzazione sociale dell’umanità nelle sue esigenze vitali più primitive, indipendenti da qualsiasi struttura politica. Mutano le strutture politiche, le nazioni, ma la vita dell’uomo con le sue esigenze rimane la stessa e non si lascia mutare. Questa vita è anche inesauribile. Non cala né cresce ed è un bene comune. Le generazioni vanno e vengono, e tutte fruiscono della vita nella sua inesauribile pienezza.\n\nPer una buona organizzazione statale o sociale dell’umanità occorrono però due cose. Bisogna scendere fino ai fondamenti della vita. Ogni atto superficiale nell’ordinamento della vita, che lasci insoddisfatti i bisogni vitali più profondi, è imperfetto, come l’assenza di qualsiasi tentativo di ordinamento. Altrettanto nociva è la negligenza: allora «si rompe la brocca». Quando per esempio la difesa militare di uno Stato viene esagerata al punto da provocare delle guerre che a loro volta distruggono la potenza dello Stato, questo è un infrangere la brocca. Il segno va preso in considerazione anche per il singolo individuo. Per quanto diversi siano i talenti e la cultura degli uomini, la natura umana nei suoi fondamenti è la medesima in ognuno. E ognuno, coltivandosi, può attingere all’inesauribile fonte di ciò che è divino nella natura umana. Ma anche qui incombono due pericoli: innanzitutto, che nella propria formazione non si penetri fino alle radici autentiche dell’umanità, rimanendo impigliati nelle convenzioni – una tale semicultura è dannosa quanto la mancanza di cultura –; oppure che si subisca un crollo improvviso e si trascuri di coltivare se stessi.",
    "image": "Sopra il legno vi è acqua: l’immagine del pozzo.\n\nCosì il nobile anima il popolo durante il lavoro\n\ne lo esorta all’aiuto reciproco.\n\nSotto vi è il trigramma Sun, legno, e in alto il trigramma K’an, acqua. Il legno assorbe l’acqua verso l’alto. Come il legno, in quanto organismo, imita la funzione del pozzo a beneficio di ogni parte della pianta, così il nobile ordina la società umana in modo che le sue parti si integrino, come quelle di un organismo vegetale, per il bene comune.",
    "lines": {
      "1": "Il fango del pozzo non viene bevuto.\n\nGli animali non vanno a un pozzo vecchio.\n\nSe qualcuno va errando tra bassure paludose, la sua vita sprofonda nel fango. Un uomo simile perde la sua importanza per l’umanità. A colui che si degrada anche gli altri non si avvicinano più. Alla fine nessuno si cura più di lui.",
      "2": "Nella bocca del pozzo si catturano pesci.\n\nLa brocca è spaccata e perde.\n\nDi per sé l’acqua è chiara. Ma non la si adopera. Così nel pozzo dimorano soltanto pesci, e chi viene lo fa solo per prendere i pesci; ma poiché la brocca è rotta non è possibile tenervi i pesci.\n\nViene rappresentata la situazione di qualcuno che di per sé avrebbe buone doti; ma queste vengono trascurate. Nessuno si cura di lui. Così egli degenera interiormente. Frequenta uomini ignobili e non riesce più a compiere nulla di buono.",
      "3": "Il pozzo è ripulito, ma non se ne beve l’acqua.\n\nÈ questo che mi accora;\n\npoiché vi si potrebbe attingere.\n\nSe il re fosse chiaro,\n\nsi godrebbe insieme della felicità.\n\nVi è qui un uomo capace. Egli somiglia a un pozzo ripulito di cui si potrebbe bere l’acqua. Ma nessuno lo adopera. È questo il dolore degli uomini che lo conoscono. C’è in molti il desiderio che il principe lo venga a sapere; ciò costituirebbe allora una felicità per tutti.",
      "4": "L’interno del pozzo viene rivestito di pietra.\n\nNessuna macchia.\n\nMentre il pozzo viene rivestito di pietra non si può fruirne, è vero, ma il lavoro non è vano, poiché ha l’effetto di mantenere limpida l’acqua. Così anche nella vita vi sono momenti in cui bisogna porre ordine in se stessi. In questo periodo non si può fare nulla per gli altri, e tuttavia è un periodo prezioso, perché coltivandosi interiormente si aumentano la propria forza e le proprie capacità, così che più tardi si ottengono risultati tanto maggiori.",
      "5": "Nel pozzo vi è una sorgente limpida e fresca\n\nalla quale si può bere.\n\nÈ un buon pozzo quello che sul fondo contiene una sorgente di acqua viva. Un uomo che possieda tali virtù è nato per essere salvatore e guida degli uomini. Egli possiede l’acqua della vita. Eppure manca l’ideogramma che sta per «salute». Nel caso di un pozzo la cosa più importante è che vi si possa attingere acqua. La migliore acqua rappresenta soltanto una possibilità di refrigerio per gli uomini finché non viene portata in alto. Così anche per coloro che guidano l’umanità è importante che si beva alla loro sorgente, che si trasferiscano le loro parole nella vita.",
      "6": "Si attinge al pozzo senza impedimento.\n\nEsso è fidato. Sublime salute!\n\nIl pozzo è per tutti. Nessun divieto ostacola coloro che vi attingono. Ma per quanti ne vengano, tutti trovano quello di cui abbisognano; poiché il pozzo è fidato. Esso ha una fonte e non inaridisce; perciò rappresenta una benedizione per tutta la contrada: lo stesso vale per l’uomo veramente grande, inesauribilmente ricco di bene interiore. Quanto maggiore è il numero degli uomini che attingono a lui, tanto più grande diventa la sua ricchezza."
    }
  },
  "49": {
    "title": "49. Ko - Il Sovvertimento (la Muta)",
    "judgment": "Il sovvertimento.\n\nNel giorno stabilito incontrerai fiducia.\n\nSublime riuscita, propizio per perseveranza.\n\nIl pentimento svanisce.\n\nI sovvertimenti politici sono fatti estremamente gravi. Bisogna intraprenderli soltanto in caso di assoluta necessità, quando non rimane altra via. Non tutti sono chiamati a questo compito, ma soltanto chi possiede la fiducia del popolo, e anche lui solo quando i tempi sono maturi. Bisogna procedere secondo giustizia, soddisfare il popolo e insieme illuminarlo affinché non si abbandoni ad eccessi. Bisogna inoltre essere del tutto esenti da scopi egoistici e sopperire realmente alle necessità del popolo. Soltanto allora non ci si dovrà pentire di nulla.\n\nI tempi mutano e con essi le esigenze. Così mutano le stagioni nel corso dell’anno. Così anche nel ciclo cosmico vi sono primavere e autunni di popoli e nazioni che richiedono trasformazioni sociali.",
    "image": "Nel lago vi è fuoco: l’immagine del sovvertimento.\n\nCosì il nobile mette ordine nel computo del tempo\n\ne rende chiare le stagioni.\n\nIl fuoco sotto e il lago sopra si combattono e si annientano l’un l’altro. Così anche nel corso dell’anno ha luogo una lotta tra la forza chiara e quella oscura, che si manifesta nel sovvertimento delle stagioni. L’uomo domina il mutamento della natura se ne riconosce la regolarità e suddivide in modo adeguato il corso del tempo. Subentrano così ordine e chiarezza nel mutamento apparentemente caotico dei tempi, e si è già in grado di adattarsi in anticipo alle esigenze dei vari momenti.",
    "lines": {
      "1": "Si viene avvolti nella pelle di una vacca gialla.\n\nI cambiamenti vanno intrapresi solo quando non è più possibile fare altrimenti. Perciò è necessario dapprima il più rigido ritegno. Bisogna diventare ben saldi interiormente, bisogna moderarsi – il giallo è il colore del mezzo, la vacca è il simbolo dell’arrendevolezza –, e per ora non intraprendere nulla; poiché sferrare un’azione prematura ha in ogni caso gravi conseguenze.",
      "2": "Nel giorno appropriato si sovverta pure.\n\nIncamminarsi reca salute. Nessuna macchia.\n\nQuando si è tentato tutto il possibile per riformare lo stato delle cose senza aver avuto successo, sorge la necessità di una rivoluzione. Però un tale sovvertimento in profondità deve essere ben preparato. Occorre la presenza di un uomo che possieda le capacità necessarie e, insieme, la pubblica fiducia. Allora ci si rivolga pure a un uomo simile. Ciò reca salute ed è senza difetto. È importante in primo luogo l’atteggiamento interiore verso la novità che deve venire. Bisogna andarle incontro, per così dire. Solo così la si prepara.",
      "3": "Incamminarsi reca sciagura. Perseveranza reca pericolo.\n\nQuando per tre volte sia annunciato il sovvertimento\n\nsi può rivolgersi ad esso e si troverà fiducia.\n\nQuando un cambiamento diventa necessario vi sono due errori da evitare. L’uno è un procedere troppo rapido e brusco, che porterebbe certo sciagura. L’altro consiste in un atteggiamento di esitazione eccessiva, troppo conservatore, anch’esso pericoloso. Non bisogna ascoltare ogni voce che chiede il cambiamento dello stato esistente. Ma non bisogna nemmeno fingere di non udire ripetute e ben fondate lamentele. Quando il discorso del mutamento ci giunge per tre volte all’orecchio, e lo si sia ben ponderato, allora vi si presti fede e si agisca di conseguenza. Allora si incontrerà fiducia e si otterrà qualche risultato.45",
      "4": "Il pentimento svanisce. Si incontra fiducia.\n\nMutare l’ordinamento statale reca salute.\n\nSovvertimenti radicali richiedono la necessaria autorità. Vi deve essere sia la forza interiore del carattere sia la posizione influente. Ciò che si fa deve corrispondere a una verità superiore e non deve derivare da motivi arbitrari o meschini; allora reca grande salute. Quando una rivoluzione non ha per fondamento una tale verità interiore, essa è sempre un danno e non ottiene successo. Poiché gli uomini finiscono sempre con l’appoggiare solo le imprese di cui avvertono istintivamente la legittimità intrinseca.",
      "5": "Il grande uomo cambia come una tigre.\n\nAncora prima di interrogare l’oracolo egli incontra fiducia.\n\nUna pelle di tigre con le sue strisce nere ben evidenti sul fondo giallo ha un disegno visibile a grande distanza. La stessa cosa vale per i sovvertimenti che un grande uomo porta a termine: diventano visibili, allora, linee direttive chiare e grandi che ognuno può capire. Così egli non ha nemmeno bisogno di interrogare prima l’oracolo, poiché il popolo lo appoggia spontaneamente.",
      "6": "Il nobile cambia come una pantera.\n\nPer l’uomo comune la muta avviene in viso.\n\nIncamminarsi reca sciagura.\n\nDimorare in perseveranza reca salute.\n\nLe grandi questioni di principio sono state decise, ma sono ancora necessarie riforme nei particolari e misure più esatte. Queste sono paragonabili alle macchie della pelle di pantera, visibili anch’esse, ma più piccole. Anche negli uomini comuni ha luogo un cambiamento, poiché a loro volta si piegano al nuovo stato di cose. È vero che questa muta non è profonda, ma non bisogna aspettarsi troppo. È bene accontentarsi di ciò che è possibile. Se si volesse andare troppo oltre e ottenere troppo, ne risulterebbero agitazione e sciagura. Poiché ciò cui si deve aspirare con un grande sovvertimento sono condizioni chiare e consolidate, che consentano un acquietamento generale nei limiti di ciò che è possibile al momento."
    }
  },
  "50": {
    "title": "50. Ting - Il Crogiolo",
    "judgment": "Il crogiolo. Sublime salute. Riuscita.\n\nMentre «il Pozzo» si riferisce al fondamento sociale della vita, il quale è come l’acqua che serve da alimento al legno, con «il Crogiolo» si allude alla sovrastruttura culturale della società. Qui il legno serve da alimento alla fiamma, allo spirito. Tutto ciò che è visibile deve superare se stesso e continuare nell’invisibile. Così ottiene la vera consacrazione e la vera chiarezza, e mette saldamente radici nel cosmo.\n\nQui si mostra dunque come la civiltà abbia il suo culmine nella religione. Il crogiolo serve per sacrificare a Dio. La più eccelsa cosa terrena deve essere sacrificata al divino. Ma ciò che è veramente divino non si mostra avulso dall’umano. La più eccelsa rivelazione di Dio sta nei profeti e nei santi. La loro venerazione è la vera venerazione di Dio. La volontà divina da loro rivelata deve essere accolta con umiltà, e nascono allora l’illuminazione interiore e la vera comprensione del mondo che conducono a grande salute e successo.",
    "image": "Al di sopra del legno vi è il fuoco: l’immagine del crogiolo.\n\nCosì il nobile assestando la sua posizione\n\nconsolida il destino.\n\nIl legno è il destino del fuoco: fintanto che sotto c’è legno, sopra arde il fuoco. È lo stesso per la vita umana. Anche nell’uomo c’è un destino che conferisce la forza alla sua vita. E quando si riesce ad assegnare alla vita e al destino il posto che loro compete, si consolida il destino, poiché allora vi è una diretta consonanza tra vita e destino. In queste parole sono contenuti accenni alla cura della vita che richiamano quelli trasmessi oralmente dagli insegnamenti segreti dello yoga cinese.",
    "lines": {
      "1": "Un crogiolo con le gambe rovesciate.\n\nPropizio per eliminare i grumi.\n\nSi prende una concubina nella speranza di un figlio.\n\nNessuna macchia.\n\nSe si rovescia il crogiolo prima di farne uso, questo non reca alcun danno; al contrario, ne esce in questo modo il sudiciume. Una concubina è di per sé in posizione inferiore, ma acquista onore perché ha un figlio.\n\nQueste due metafore esprimono il concetto che in tempi di alta civiltà, come quelli indicati dal segno, ogni persona di buona volontà può trovare il suo assetto. Per quanto umili, si viene accettati, purché pronti a purificarsi. Si giunge a una situazione in cui si può dimostrare l’utilità del proprio lavoro e ottenere perciò un riconoscimento.",
      "2": "Nel crogiolo vi è cibo.\n\nI miei compagni hanno invidia,\n\nma non possono farmi nulla.\n\nSalute!\n\nIn tempi di alta civiltà è importante soprattutto operare con qualche risultato. Se si segue questo indirizzo si potrà forse essere invidiati e malvisti, ma ciò non è pericoloso. Quanto più ci si concentra sulla propria attività positiva, tanto meno gli invidiosi possono danneggiarci.",
      "3": "Il manico del crogiolo è alterato.\n\nSi è impediti nel progredire.\n\nIl grasso del fagiano non viene mangiato.\n\nQuando poi cade la pioggia, allora il pentimento svanisce.\n\nFinalmente viene salute.\n\nIl manico è il punto dal quale il crogiolo viene sollevato. Quando il manico si altera, il crogiolo non può più essere sollevato né adoperato, e le belle vivande che contiene, come il grasso di fagiano, non servono più a nessuno.\n\nÈ raffigurato qui un uomo il quale in tempi di alta civiltà si trova in una posizione dove nessuno gli bada o lo apprezza. Questo è un grave ostacolo per il suo operare. Tutte le sue buone qualità e i suoi talenti vengono così inutilmente sprecati. Tuttavia, deve solo aver cura di possedere un autentico patrimonio spirituale. Alla fine verrà senza dubbio il tempo in cui gli impedimenti si allentano e tutto va bene.\n\nL’allentarsi della tensione è simboleggiato qui come altrove dal cadere della pioggia.",
      "4": "Il crogiolo si rompe le gambe.\n\nLe vivande destinate al principe vengono rovesciate,\n\ne la figura ne rimane imbrattata.\n\nSciagura!\n\nSi ha un compito grave e pieno di responsabilità al quale però non si è preparati. Poiché inoltre non ci si dedica a questo compito con tutte le proprie forze e si frequentano invece uomini inferiori, l’impresa fallisce. Così si attira su di sé vilipendio e onta.\n\nConfucio dice in proposito: «Carattere debole in posizione onorata, scarso sapere e progetti grandiosi, forze esigue e gravi responsabilità, di rado sfuggiranno a sciagura».",
      "5": "Il crogiolo ha manici gialli, anelli d’oro.\n\nPropizia è perseveranza.\n\nIn posizione dominante vi è un uomo d’indole accessibile e modesta. Grazie a questo atteggiamento interiore egli riesce a trovare aiutanti forti e capaci che lo completano e lo assistono nella sua opera. È importante non lasciarsi distogliere da questo atteggiamento, che richiede una durevole abnegazione, e persistervi invece fermamente.",
      "6": "Il crogiolo ha anelli di giada. Grande salute!\n\nNulla che non sia propizio.\n\nNella linea precedente gli anelli sono detti d’oro per designare la loro solidità. Qui sono detti di giada. La giada si distingue per la durezza unita a un delicato splendore. Questo consiglio, per l’uomo che lo accetta, opera in senso assai favorevole. Qui il consiglio si riferisce anche all’atteggiamento del saggio che lo dispensa. Nell’impartirlo egli sarà mite e puro come la nobile giada. In questo modo l’opera incontra compiacimento agli occhi della divinità, la quale elargisce grande salute, ed è bene accetta tra gli uomini; perciò tutto va bene."
    }
  },
  "51": {
    "title": "51. Chên - L’Eccitante (lo Scuotimento, il Tuono)",
    "judgment": "Lo scuotimento reca riuscita.\n\nLo scuotimento viene: uh, uh!\n\nParole ridenti: ah, ah!\n\nLo scuotimento spaventa per cento miglia,\n\ned egli non lascia cadere il cucchiaio sacrificale e il calice.\n\nLo scuotimento che sale dal grembo della terra per il manifestarsi di Dio produce spavento nell’uomo, ma questo timore di Dio è propizio, poiché fa sì che possano seguire allegria e gioia. Quando si è imparato interiormente che cosa siano paura e tremore si è corazzati contro il terrore proveniente da influssi esterni. Anche se il tuono romba talmente da spargere terrore nel giro di cento miglia, si rimane interiormente così raccolti e riverenti che non s’interrompe la cerimonia sacrificale. Questa profonda serietà interiore che fa rimbalzare impotente ogni motivo esterno di terrore è l’atteggiamento mentale che devono possedere i capi e i sovrani degli uomini.",
    "image": "Tuono continuato: l’immagine dello scuotimento.\n\nCosì il nobile temendo e tremando mette ordine nella sua vita\n\ned esplora se stesso.\n\nIl tuono continuato, con il suo scuotimento, arreca paura e tremore. Così il nobile sta sempre in riverente timore per il manifestarsi di Dio e mette ordine nella sua vita ed esplora il suo cuore per scoprire se nulla contraddica in segreto la volontà divina. Così il riverente timore è il fondamento della vera formazione di sé.",
    "lines": {
      "1": "Lo scuotimento viene: uh, uh!\n\nSeguono parole ridenti: ah, ah!\n\nSalute!\n\nPaura e tremore di fronte allo scuotimento colpiscono noi per primi, e così ci troviamo in svantaggio nei confronti degli altri. Ma ciò avviene solo in un primo tempo. Quando si è passati attraverso la prova del giudizio viene il sollievo. E così proprio quel terrore nel quale inizialmente bisogna cadere, finisce col recare salute.",
      "2": "Lo scuotimento viene con pericolo.\n\nCentomila volte perdi i tuoi tesori\n\ne devi salire i nove colli.\n\nNon affannarti dietro a loro.\n\nDopo sette giorni li riottieni.\n\nÈ descritta una situazione in cui uno scuotimento ci mette in pericolo e ci procura gravi perdite. Le condizioni sono tali che una resistenza sarebbe in contrasto col moto del tempo e quindi non avrebbe successo. Perciò bisogna semplicemente ritirarsi su altitudini inaccessibili ai pericoli che minacciano. Bisogna accettare le perdite di proprietà e non preoccuparsene eccessivamente. È inutile correre dietro ai beni perduti: questi torneranno da sé quando sarà passato il tempo i cui scuotimenti ce li hanno sottratti.",
      "3": "Lo scuotimento viene e fa uscire di senno.\n\nSe in seguito allo scuotimento si agisce,\n\nsi rimane liberi da disgrazia.\n\nVi sono tre specie di scuotimento: c’è lo scuotimento del cielo, cioè il tuono, quello del destino e infine quello del cuore.\n\nQui non si tratta tanto di uno scuotimento interiore quanto di uno scuotimento del destino. In simili tempi si perde troppo facilmente l’assennatezza, così che si trascura ogni possibilità di agire, si resta muti e si lascia che il destino segua il suo corso. Se invece lo scuotimento induce a muoversi interiormente, si supereranno senza gran fatica i colpi esteriori del destino.",
      "4": "Lo scuotimento finisce in melma.\n\nIl successo del moto interiore dipende in parte anche dalle circostanze. Quando le circostanze sono tali che non vi è una resistenza che si possa combattere con energia, né le cose cedono da sé, in modo da poter conseguire una vittoria, poiché tutto è tenace e inerte come la melma, il movimento viene paralizzato.",
      "5": "Lo scuotimento si rinnova a destra e a sinistra: pericolo.\n\nMa non si perde assolutamente nulla,\n\nsoltanto vi è da fare.\n\nQui lo scuotimento non avviene una sola volta, ma si rinnova e non lascia il tempo per respirare. Tuttavia questo scuotimento non arreca nessuna perdita, giacché si ha gran cura di mantenersi nel centro del movimento e di liberarsi così dal destino di essere sbattuti qua e là senza difesa.",
      "6": "Lo scuotimento reca rovina e sguardi che errano timorosi.\n\nProcedere reca sciagura.\n\nQuando esso non ha ancora raggiunto il nostro corpo,\n\nma ha raggiunto soltanto il vicino,\n\nallora non vi è macchia.\n\nI compagni hanno da ridire.\n\nLo scuotimento interiore, quando è salito al culmine, annebbia il senno e la chiarezza della visione. In questo stato, naturalmente, è impossibile agire con senno. Allora il comportamento giusto è stare fermi finché non si siano ritrovate la calma e la chiarezza.\n\nMa si è in grado di comportarsi così solo se non si è ancora contagiati dall’agitazione, mentre si possono già osservare i suoi sciagurati effetti in coloro che ci stanno attorno. Ritirandosi a tempo dall’agire, si rimane liberi da ogni errore e danno. Però i compagni, che nella loro eccitazione non si possono più mettere in guardia, non saranno certamente contenti di noi. Di questo non bisogna tener conto."
    }
  },
  "52": {
    "title": "52. Kên - L’Arresto (la Quiete, il Monte)",
    "judgment": "Tener fermo il dorso,\n\ncosì che egli non avverta più il suo corpo.\n\nEgli va nel suo cortile e non vede la sua gente.\n\nNessuna macchia.\n\nLa vera quiete consiste nel sostare quando è tempo di sostare, e nel procedere quando è tempo di procedere. Così quiete e moto sono in armonia con le esigenze del tempo, e allora vi è luce di vita.\n\nIl segno è fine e principio di ogni moto. Il dorso è nominato perché nel dorso si trovano tutti i fasci nervosi che trasmettono movimento. Se si arresta l’azione di questi nervi spinali, svanisce, per così dire, l’io con la sua inquietudine. Quando poi l’uomo sia diventato interiormente tranquillo, si rivolga pure verso il mondo esterno. Non vedrà più la lotta e il tumulto dei singoli esseri, e avrà quindi raggiunto l’autentica quiete necessaria per comprendere le grandi leggi degli accadimenti universali e agire in conformità. Chi agisce attingendo a un livello così profondo non commette errori.",
    "image": "Montagna serrata a montagna: l’immagine della quiete.\n\nCosì il nobile col suo pensiero non va oltre la sua situazione.\n\nIl cuore pensa continuamente. È una realtà che non si può cambiare. Ma i moti del cuore, cioè i pensieri, devono limitarsi alla situazione immediata. Ogni pensiero che vada oltre non fa che ferire il cuore.46",
    "lines": {
      "1": "Tener ferme le dita dei piedi.\n\nNessuna macchia.\n\nPropizia è durevole perseveranza.\n\nTenere quiete le dita dei piedi significa star fermi ancor prima di essersi avviati. L’inizio è il tempo in cui si fanno pochi errori. Si è ancora in armonia con l’originaria innocenza. Intuitivamente si vedono le cose come sono, senza subire l’ottenebramento dovuto a interessi e bramosie. Chi sta fermo da principio, fintanto che non si sia ancora allontanato dalla verità, trova la giusta via. È però necessaria durevole fermezza se non si vuole andare alla deriva in un abulico abbandono.",
      "2": "Tener fermi i polpacci.\n\nEgli non può salvare colui che lo precede.\n\nIl suo cuore non è lieto.\n\nLa gamba non può muoversi da sé, ma nel suo moto dipende dai movimenti del corpo. Quando il corpo è in forte movimento e la gamba viene bruscamente fermata, il moto del corpo, continuando, provoca la caduta dell’uomo.\n\nCosì succede anche a un uomo che si trova al seguito di una personalità più forte. Ne viene trascinato. Anche se si arresta sulla via dell’ingiustizia, non può più fermare l’altro nel suo forte movimento. Se il signore avanza, il servitore, per quanto buone siano le sue intenzioni, non può salvarlo.",
      "3": "Tener ferme le anche.\n\nIrrigidire l’osso sacro.\n\nPericoloso. Il cuore soffoca.\n\nSi tratta qui di una quiete forzata. Si deve domare con la forza il cuore in preda all’inquietudine. Ma il fuoco affrontato con la violenza si muta in fumo pungente che si diffonde e soffoca.\n\nNegli esercizi di meditazione e di concentrazione non bisogna quindi procedere con la forza. Anzi la quiete deve svilupparsi con tutta naturalezza da uno stato di raccoglimento interiore. Quando si voglia raggiungere la quiete ad ogni costo, irrigidendosi artificiosamente, la meditazione condurrà a gravi inconvenienti.",
      "4": "Tener fermo il tronco.\n\nNessuna macchia.\n\nTener fermo il dorso, come è detto nella sentenza per questo esagramma, significa dimenticare l’io. Questo è il supremo grado della quiete. Qui non si è ancora raggiunto questo grado. Per il momento si è in condizione di frenare l’io, con i suoi pensieri e i suoi moti, ma non ci si è ancora liberati del tutto dal suo dominio. Il controllo del cuore è una funzione importante che col tempo conduce a una totale eliminazione degli impulsi egoistici. Anche se non si è ancora liberi da tutti i pericoli del dubbio e dell’inquietudine, questo atteggiamento non è un errore, poiché si trova già sulla via che conduce all’altro, al grado più elevato.",
      "5": "Tener ferme le mascelle.\n\nLe parole sono ordinate.\n\nIl pentimento svanisce.\n\nIn una situazione pericolosa, specialmente fintanto che non si è consapevoli della sua gravità, parole e scherzi indiscreti escono anche troppo facilmente dalla bocca. Ma con discorsi incauti si finisce in frangenti tali che in seguito sorgeranno molti motivi di pentimento. Se invece si è contenuti nel parlare, le parole acquistano una saldezza sempre maggiore, e allora ogni motivo di pentimento scompare.",
      "6": "Grandiosa quiete.\n\nSalute!\n\nQui lo sforzo rivolto a ottenere la quiete ha avuto il suo coronamento. Si è giunti a una quiete che non si limita a piccole cose e non è circoscritta ai particolari: si è approdati a una generale rassegnazione che dà tranquillità e salute in ogni cosa."
    }
  },
  "53": {
    "title": "53. Chien - Lo Sviluppo (il Progresso graduale)",
    "judgment": "Lo sviluppo. La fanciulla viene data in sposa. Salute!\n\nPropizia è perseveranza.\n\nLento e cauto è il cammino della fanciulla che segue lo sposo nella sua casa. Devono essere compiute le varie formalità prima che il matrimonio abbia luogo. Questo sviluppo graduale può essere riferito anche ad altre situazioni, ogni volta che entrino in gioco rapporti formali di collaborazione, come per l’assunzione di un funzionario: bisogna aspettare che un regolare sviluppo si sia compiuto. Un procedere precipitoso non sarebbe propizio. La stessa cosa vale infine quando si voglia esercitare un influsso su altri. Anche qui si tratta di trovare una giusta via di sviluppo nella formazione della propria personalità. Un influsso aggressivo, infatti, non ha mai effetto durevole.\n\nAnche all’interno lo sviluppo deve prendere la stessa via se si vogliono raggiungere risultati durevoli.\n\nLa mitezza, l’adattabilità che tuttavia sia capace di penetrazione, è l’aspetto esterno che deve procedere dalla quiete interiore.\n\nProprio la gradualità dello sviluppo rende necessaria la costanza. Giacché solo la costanza fa sì che il lento progresso non s’inaridisca.",
    "image": "Sul monte vi è un albero: l’immagine dello sviluppo.\n\nCosì il nobile dimora in dignitosa virtù\n\nper migliorare i costumi.\n\nL’albero sul monte si vede da molto lontano, e il suo sviluppo influisce sul paesaggio dell’intera regione. Non cresce a vista d’occhio come le piante di palude, bensì la sua crescita avviene in modo graduale. L’azione sugli uomini può essere anch’essa soltanto graduale. Nessun influsso o risveglio improvviso può avere durata. Per gradi deve avvenire il progresso. Per ottenere questo progresso nell’opinione pubblica e nei costumi sociali, è necessario che la personalità acquisti influsso e peso. Ciò avviene se si lavora con cura e costanza al proprio sviluppo morale.",
    "lines": {
      "1": "L’oca selvatica si avvicina a poco a poco alla sponda.\n\nIl figlio giovane è in pericolo.\n\nSi chiacchiera. Nessuna macchia.\n\nLe singole linee hanno tutte per immagine il volo graduale dell’oca selvatica. L’oca selvatica è il simbolo della fedeltà coniugale. Di lei si dice che dopo la morte del compagno non si unisca più a nessun altro.\n\nLa prima linea mostra la prima sosta nel viaggio di questi uccelli acquatici dall’acqua verso le alture. Viene raggiunta la sponda. La situazione è simile a quella di un giovane solitario che vuole incominciare a farsi strada nella vita. Poiché non ha nessuno che gli venga incontro, i suoi primi passi sono lenti ed esitanti. È circondato da pericoli, e naturalmente si attira molte critiche. Ma proprio le difficoltà fanno sì che egli non avanzi precipitosamente, e perciò il suo progresso ha buon esito.",
      "2": "L’oca selvatica si avvicina a poco a poco alla roccia.\n\nMangiare e bere in pace e concordia. Salute!\n\nLa roccia è un posto sicuro, non lontano dalla sponda. Lo sviluppo ha fatto un passo avanti. Si è usciti dall’impaccio iniziale e si è trovata nella vita una posizione riparata, per cui non mancano i mezzi necessari per vivere. Questo primo successo apre la via alla possibilità di agire, mette una certa letizia nell’animo e consente di procedere sereni verso il futuro.\n\nSi dice dell’oca selvatica che essa chiami i suoi compagni quando trova del cibo: è questa l’immagine della pace e della concordia nella felicità. Non si vuole avere la felicità tutta per sé, bensì si è pronti a dividerla con altri.",
      "3": "L’oca selvatica si avvicina a poco a poco all’altopiano.\n\nIl marito esce di casa e non ritorna.\n\nLa moglie porta in grembo un bimbo ma non lo dà alla luce.\n\nSciagura!\n\nPropizio è respingere predoni.\n\nL’arido altopiano non è fatto per l’oca selvatica; se essa vi trasmigra, ha perduto la sua via ed è andata troppo oltre. Ciò è contrario alla legge dello sviluppo.\n\nCosì accade anche nella vita dell’uomo. Se non si lasciano evolvere le cose tranquillamente, ma ci si getta a capofitto nella lotta, questo reca sciagura. Si mette in gioco la propria vita, e la famiglia va in rovina. Ma ciò non è affatto inevitabile, anzi è soltanto la conseguenza del non aver obbedito alla legge dell’evoluzione naturale. Se non si ricerca la lotta, ma ci si limita a difendere energicamente il proprio posto e a respingere attacchi ingiustificati, allora tutto va bene.",
      "4": "L’oca selvatica si avvicina a poco a poco all’albero.\n\nRaggiunge forse un ramo piatto. Nessuna macchia.\n\nL’albero non è un posto adatto all’oca selvatica. Ma se è accorta, essa trova un ramo piatto sul quale può posarsi. Anche nella vita, durante le sue varie fasi, si finisce spesso in situazioni che non ci corrispondono e nelle quali è difficile reggersi senza pericolo. È importante allora essere accorti e arrendevoli, perché così è possibile, anche in mezzo al pericolo, trovare un posto sicuro in cui vivere.",
      "5": "L’oca selvatica si avvicina a poco a poco alla vetta.\n\nLa moglie per tre anni non rimane incinta.\n\nAlla fine nulla si può impedire. Salute!\n\nLa vetta è un posto elevato. In luogo elevato si finisce facilmente con l’essere isolati. Si è misconosciuti da colui che dovrebbe essere il nostro sostegno: la moglie dal marito, il funzionario dal suo signore. La causa di ciò è gente falsa che si è intromessa. La conseguenza è che i rapporti rimangono sterili e non si compie nulla di positivo. Ma l’evolvere delle cose fa sì che questi malintesi si risolvano e che alla fine venga la riconciliazione.",
      "6": "L’oca selvatica si avvicina a poco a poco alle vette tra le nubi.\n\nLe sue penne si possono adoperare per la sacra danza.\n\nSalute!\n\nQui la vita è conclusa. L’opera sta compiuta davanti a noi. Alta nel cielo si eleva la sua orbita, come il librarsi delle oche selvatiche quando hanno abbandonato ogni contatto con la terra. Ed esse volano, e mantengono l’ordine del volo formando figure rigorose.\n\nE quando le loro penne cadono a terra si possono adoperare come ornamento per le sacre pantomime nel tempio.\n\nCosì la vita di un uomo giunto al perfezionamento è una chiara luce per gli uomini della terra, che innalzano lo sguardo verso di lui come a un modello."
    }
  },
  "54": {
    "title": "54. Kuei Mei - La Ragazza che si sposa",
    "judgment": "La ragazza che si sposa.\n\nImprese recano sciagura.\n\nNulla che sia propizio.\n\nUna ragazza che sia stata accolta in una famiglia senza essere la padrona di casa deve comportarsi con particolare cautela e riserbo. Non dovrà tentare di occupare il posto della padrona di casa, giacché ne nascerebbe disordine e si finirebbe in una situazione insostenibile.\n\nCiò vale anche per tutti i rapporti liberi tra le persone. Mentre i rapporti regolati dalla legge comportano uno schema di doveri e diritti, la durata dei rapporti affettivi poggia esclusivamente sul riserbo e la discrezione.\n\nL’affetto, quale principio essenziale dei rapporti, è della massima importanza in tutte le relazioni dell’universo, giacché dall’unione di cielo e terra deriva l’esistenza di tutta la natura. Così anche tra gli uomini l’affetto spontaneo è il principio fondamentale dell’unione, di cui segna inizio e fine.",
    "image": "Al di sopra del lago vi è il tuono:\n\nl’immagine della ragazza che si sposa.\n\nCosì il nobile attraverso la perpetuità della fine riconosce il caduco.\n\nIl tuono eccita l’acqua del lago, che lo segue in onde spumeggianti. Questa è l’immagine della ragazza che segue l’uomo prescelto. Tuttavia ogni unione tra persone comporta il pericolo di turbamenti che s’insinuano di soppiatto e conducono a dissensi e malintesi senza fine. È perciò essenziale tenere sempre in considerazione l’esito finale. Quando ci si lascia trasportare dai sentimenti, ci si unisce e ci si separa di nuovo secondo il capriccio del momento. Se si mira invece a un esito durevole, si riuscirà a evitare gli scogli che ostacolano ogni rapporto personale.",
    "lines": {
      "1": "La ragazza che si sposa come concubina.\n\nUno sciancato che può procedere.\n\nImprese recano salute.\n\nI principi dell’antichità avevano introdotto una gerarchia fissa tra le dame di palazzo, le quali sottostavano alla regina come le sorelle minori alla primogenita. Spesso venivano dalla famiglia della regina, che le presentava lei stessa allo sposo.\n\nIl senso è che una fanciulla che entra in una famiglia con il consenso della moglie non sarà equiparata esteriormente a questa, anzi si terrà modestamente indietro. Ma se sarà capace di inserirsi nella compagine familiare acquisterà una posizione del tutto soddisfacente e si sentirà protetta dall’amore dello sposo, al quale dona dei figli.\n\nLo stesso significato va esteso ai rapporti gerarchici. Un principe, per esempio, ha al suo fianco un uomo di cui è personalmente amico e al quale accorda la sua fiducia. In pubblico quest’uomo deve discretamente cedere il passo ai ministri di Stato ufficiali. Ma anche se in questa posizione è impedito come uno sciancato, è ugualmente in grado di rendersi utile per la bontà della sua natura.",
      "2": "Un orbo che può vedere.\n\nPropizia è la perseveranza di un uomo solitario.\n\nIn questo caso una ragazza si è unita a un uomo che la delude. Marito e moglie devono cooperare come i due occhi. Qui la ragazza è rimasta sola. L’uomo che ha scelto le è diventato infedele oppure è morto. Ma essa non perde la luce interiore della fedeltà. Anche se l’altro occhio si è spento, lei si serba saldamente fedele anche nella solitudine.",
      "3": "La ragazza che si sposa come schiava.\n\nSi sposa come concubina.\n\nUna ragazza che si trovi in umile posizione e non riesca a sposarsi può talvolta accasarsi lo stesso come concubina.\n\nLa situazione è tale che si va in cerca di piaceri che non si possono ottenere per vie normali. Così ci si pone in una situazione non del tutto compatibile con la propria dignità. Non è aggiunta una sentenza né un ammonimento: la situazione è mostrata in tutta semplicità, in modo che ognuno possa trarne insegnamento da sé.",
      "4": "La ragazza che si sposa procrastina il termine.\n\nUn matrimonio tardivo sopravviene a suo tempo.\n\nLa ragazza è virtuosa, ma non vuole gettarsi via e così lascia passare il termine consueto per sposarsi. Tuttavia ciò non è dannoso. Viene ricompensata per la sua onestà, e infine trova, anche se tardi, lo sposo a lei destinato.",
      "5": "Il sovrano I diede in sposa sua figlia.\n\nAllora le vesti ricamate della principessa non erano così sfarzose come quelle dell’ancella.\n\nLa luna quasi piena reca salute.\n\nIl sovrano I è T’ang, l’Ultimatore. Egli stabilì per legge che le principesse imperiali dovessero anch’esse sottomettersi nel matrimonio ai loro mariti (cfr. n. 11, quinta linea). L’imperatore non aspetta che un pretendente si faccia avanti, bensì dà in sposa la figlia a propria discrezione. Perciò l’iniziativa da parte della famiglia della ragazza è conforme alla regola.\n\nVediamo qui una fanciulla di nobile lignaggio che sposandosi entra in un ambiente modesto e sa adattarsi con grazia alla nuova situazione. È libera da ogni vanità di ornamento esteriore, dimentica nel matrimonio il suo rango e si sottomette al marito, come la luna che, non ancora piena del tutto, non si pone direttamente di fronte al sole.",
      "6": "La moglie tiene la cesta, ma dentro non vi è nessun frutto.\n\nIl marito sgozza la pecora, ma il sangue non scorre.\n\nNulla che sia propizio.\n\nDurante il sacrificio agli avi la moglie doveva offrire la frutta in una cesta, il marito doveva sgozzare personalmente l’animale da sacrificare. Qui si rispettano le forme solo superficialmente. La moglie prende una cesta vuota, il marito trafigge un agnello già macellato, proprio solo per salvare la forma. Ma questa mentalità empia e sventata non fa presagire un matrimonio felice."
    }
  },
  "55": {
    "title": "55. Fêng - L’Abbondanza",
    "judgment": "L’abbondanza ha riuscita.\n\nIl re la ottiene.\n\nNon rattristarti; devi essere come il sole a mezzogiorno.\n\nInstaurare un tempo di eccezionale grandezza e abbondanza non è dato a ogni mortale. Deve essere un uomo nato per governare colui che è capace di tanto, perché la sua volontà mira alla grandezza. Di solito il tempo dell’abbondanza dura poco. Un saggio potrebbe quindi affliggersi pensando al declino che dovrà seguire. Ma una simile tristezza non gli si addice. Soltanto un uomo che sia interiormente libero da preoccupazioni e pene potrà far sorgere un’epoca di abbondanza. Egli deve essere come il sole a mezzogiorno, che illumina e rallegra ogni cosa sotto la volta del cielo.",
    "image": "Tuono e fulmine vengono entrambi: l’immagine dell’abbondanza.\n\nCosì il nobile decide i processi e applica le punizioni.\n\nL’esagramma ha un certo rapporto col segno «il Morso che spezza», n. 21, dove tuono e fulmine stanno pure assieme, ma in ordine inverso. Mentre lì le leggi vengono fissate, qui esse vengono eseguite e applicate. La chiarezza all’interno rende possibile un preciso esame della situazione di fatto, e lo scuotimento all’esterno provvede a un’attenta e severa esecuzione delle pene.",
    "lines": {
      "1": "Incontrando il signore destinatoci si rimanga pure insieme per dieci giorni, e non è un errore.\n\nAndare trova riconoscimento.\n\nPer instaurare un tempo di abbondanza occorre unire chiarezza ed energico movimento. Quando queste due qualità si trovano in due uomini, essi sono adatti l’uno per l’altro, e anche se nel tempo dell’abbondanza stanno insieme per un ciclo intero, ciò non è eccessivo e non è un errore. Per questo si vada pure e si operi; il riconoscimento non mancherà.",
      "2": "La cortina è talmente abbondante\n\nche a mezzogiorno si vedono le stelle intorno al polo.\n\nRecandovisi si suscita diffidenza e odio.\n\nDestandolo con la veracità, viene salute.\n\nSuccede spesso che tra il sovrano che vuole grandi cose e l’uomo che potrebbe compiere grandi cose s’insinuino intrighi e congiure di partito, il cui effetto è ottenebrante come un’eclisse solare. Allora, al posto del sole, si vedono nel cielo le stelle settentrionali. Il signore viene respinto nell’ombra da un partito che si è impossessato del potere. Se in tempi simili si volesse procedere con energia si urterebbe unicamente contro diffidenza e invidia che renderebbero impossibile ogni movimento. È opportuno allora attenersi interiormente al potere della verità, il quale è tanto forte da agire sul sovrano per vie invisibili, così che tutto si conclude bene.",
      "3": "La sterpaglia è talmente abbondante\n\nche a mezzogiorno si vedono le stelle piccine.\n\nEgli si frattura il braccio destro. Nessuna macchia.\n\nÈ rappresentato qui come immagine il progressivo oscuramento del sole. A questo punto l’eclissi è totale, e perciò a mezzogiorno si vedono persino le stelle piccine.\n\nRiferito alle condizioni sociali, qui il principe è talmente ottenebrato che anche le persone più insignificanti si possono spingere innanzi. Allora un uomo capace, che potrebbe essere la mano destra del sovrano, si trova nell’impossibilità di intraprendere qualche cosa. È come se la mano fosse fratturata. Ma non è colpa sua se egli è a tal punto impedito nell’agire.",
      "4": "La cortina è talmente abbondante\n\nche a mezzogiorno si vedono le stelle intorno al polo.\n\nEgli incontra il signore suo pari. Salute!\n\nQui l’oscuramento sta già scemando, e perciò gli elementi che si corrispondono possono incontrarsi. Anche qui bisogna trovare il complemento: alla voglia d’agire, la necessaria saggezza. Allora tutto andrà bene. Qui è descritta una situazione inversa rispetto a quella della prima linea. Lì la saggezza doveva essere completata dall’energia, qui l’energia dalla saggezza.",
      "5": "Vengono delle linee, si avvicina prosperità e gloria.\n\nSalute!\n\nL’uomo dominante è modesto e quindi aperto al consiglio di persone capaci. Così entrano nel suo ambiente uomini che gli suggeriscono le linee direttive dell’azione. Ne viene prosperità, gloria e salute per lui e per tutto il popolo.",
      "6": "Ha l’abbondanza in casa.\n\nEgli cela la sua famiglia.\n\nEgli spia attraverso il portone e non si accorge più di nessuno.\n\nPer tre anni egli non vede nulla. Sciagura!\n\nÈ raffigurato qui un uomo il quale per la sua superbia e caparbietà ottiene il contrario di ciò cui ambisce. Egli cerca abbondanza e sfarzo per la sua abitazione. Vuol essere signore assoluto in casa sua. Ma così si aliena la sua famiglia al punto che alla fine rimane solo e abbandonato."
    }
  },
  "56": {
    "title": "56. Lü - Il Viandante",
    "judgment": "Il viandante. Riuscita per piccolezza.\n\nAl viandante perseveranza è salutare.\n\nA un viandante straniero non si addice essere rude e avere troppe pretese. Non si possiede un’ampia cerchia di conoscenze, perciò non bisogna darsi arie. Bisogna invece essere cauti e modesti per proteggersi dal male. Se si è premurosi verso gli altri si ottengono successi. Il viandante non ha fissa dimora, la sua patria è la strada. Perciò deve curarsi di essere interiormente retto e saldo, di trattenersi solo in luoghi convenienti e di frequentare solo persone buone. Allora egli ha salute e può camminare indisturbato per la sua strada.",
    "image": "Sul monte vi è fuoco: l’immagine del viandante.\n\nCosì il nobile è chiaro e cauto nell’applicare le punizioni e non tira per le lunghe i litigi.\n\nQuando l’erba brucia sulla montagna c’è un forte chiarore. Ma il fuoco non dimora, bensì va in cerca di nuovo alimento. La sua è soltanto una rapida apparizione. Così devono essere anche le punizioni e i processi. Sono fenomeni passeggeri e non vanno tirati per le lunghe. Le prigioni devono essere luoghi che accolgono gente solo di passaggio, come degli ospiti. Esse non devono diventare stabili dimore.",
    "lines": {
      "1": "Se il viandante s’immischia in piccinerie,\n\ncosì si attira disgrazia.\n\nUn viandante non deve degradarsi impicciandosi lungo la via di cose meschine. Anzi, quanto più bassa e indifesa è la sua posizione verso l’esterno, tanto più egli deve serbare dentro di sé la sua dignità. Poiché uno straniero, se crede di trovare accoglienza amichevole prestandosi a scherzi e a ridicolaggini, s’inganna. Le conseguenze non saranno altro che disprezzo e trattamento offensivo.",
      "2": "Il viandante giunge alla locanda.\n\nHa il suo possesso con sé.\n\nEgli ottiene la perseveranza di un giovane servitore.\n\nIl viandante qui raffigurato è modesto e discreto. Interiormente non smarrisce se stesso, e perciò troverà un luogo di riposo. Verso l’esterno non perde l’affezione degli uomini, e perciò tutti lo favoriscono in modo tale che può acquistare possesso. Viene a lui inoltre un servitore fedele e fidato che per il viandante è un vero tesoro.",
      "3": "Al viandante brucia la locanda.\n\nEgli perde la perseveranza del suo giovane servitore.\n\nPericolo.\n\nUno straniero violento non sa comportarsi. S’immischia in faccende e litigi che non lo riguardano. Così egli perde il luogo di riposo. Tratta il suo servitore con distacco e alterigia. Così ne perde la fedeltà. Se in terra straniera non si ha più nessuno di cui potersi fidare, ciò è molto pericoloso.",
      "4": "Il viandante riposa dove ha trovato alloggio.\n\nEgli ottiene il suo possesso e un’ascia.\n\nIl mio cuore non è lieto.\n\nQui è raffigurato un viandante che sa moderarsi nel comportamento, benché interiormente sia forte e bramoso di spingersi avanti. Perciò egli trova perlomeno un alloggio in cui trattenersi. Gli riesce pure di acquistare dei beni, ma con questa proprietà egli non è al sicuro. Deve stare costantemente in guardia, pronto a difendersi a mano armata. Perciò non si sente a suo agio. Gli viene di continuo in mente che è uno straniero in terra straniera.",
      "5": "Egli abbatte un fagiano; cade con la prima freccia.\n\nAlla fine ne risulta lode e impiego.\n\nDurante i loro viaggi gli uomini di Stato solevano introdursi presso i principi portando in dono un fagiano. Qui il viandante vorrebbe entrare al servizio di un principe. A questo scopo prende di mira un fagiano e lo abbatte al primo colpo. Trova così degli amici che lo lodano e lo raccomandano, e infine è accolto dal principe, il quale gli conferisce una carica.\n\nSpesso intervengono circostanze che ci spingono a ricercare la patria in altre terre. Se si riesce a capire bene la situazione e a introdursi nel modo giusto, si potrà trovare anche in terra straniera una cerchia di amici e una sfera di attività.",
      "6": "All’uccello brucia il nido.\n\nIl viandante prima ride,\n\npoi deve gemere e piangere.\n\nEgli perde la vacca per leggerezza. Sciagura!\n\nL’immagine dell’uccello al quale brucia il nido significa la perdita del luogo di riposo. Se l’uccello nel costruirsi il nido è stato incauto e sventato, gli può accadere questa disgrazia. Così anche al viandante. Se si lascia andare, se scherza e ride e non si rammenta più di essere un viandante, più tardi dovrà piangere e lamentarsi. Poiché, se per leggerezza si perde la propria vacca, cioè la modestia e la capacità di adattamento, può solo venirne male."
    }
  },
  "57": {
    "title": "57. Sun - Il Mite (il Penetrante, il Vento)",
    "judgment": "Il mite. Mediante piccole cose riuscita.\n\nPropizio è avere ove recarsi.\n\nPropizio è vedere il grande uomo.\n\nIl penetrare genera effetti graduali e poco appariscenti. Non si deve agire usando violenza ma esercitando un influsso continuo. Questi effetti danno meno nell’occhio di quelli ottenuti assalendo di sorpresa, ma sono più duraturi e completi. Per poter operare in questo modo bisogna avere una meta chiara, giacché solo esercitando un influsso penetrante sempre nella medesima direzione si ottiene qualche risultato.\n\nUna piccola forza può raggiungere qualche risultato soltanto sottomettendosi a un uomo ragguardevole che abbia la capacità di creare ordine.",
    "image": "Venti che si susseguono:\n\nl’immagine del mite che penetra.\n\nCosì il nobile diffonde i suoi comandi\n\ne provvede alle sue imprese.\n\nLa capacità di penetrazione del vento dipende dalla sua lena incessante: è questa, infatti, a renderlo così potente. Come strumento della sua azione il vento usa il tempo. Così anche il pensiero del sovrano deve penetrare nell’anima del popolo. Anche per questo vi è bisogno di un influsso costante esercitato con la persuasione e il comando. Solo quando il comando sia entrato nell’anima del popolo l’azione diventa possibile. Un’azione non preparata provoca solo spavento e suscita repulsione.",
    "lines": {
      "1": "Nell’avanzare e nel recedere\n\nè propizia la perseveranza di un guerriero.\n\nLa mitezza del carattere arriva spesso fino all’indecisione. Non ci si sente la forza di procedere decisi. Mille dubbi sorgono, ma non si ha neppure voglia di ritirarsi e si tentenna indecisi. In un caso simile la cosa giusta è una risolutezza militaresca, perché con questa si può portare a termine ciò che è necessario per fare ordine. Disciplina risoluta è molto meglio che indecisa indisciplina.",
      "2": "Penetrare sotto il letto.\n\nSi impiegano sacerdoti e maghi in gran numero.\n\nSalute! Nessuna macchia.\n\nTalvolta si ha a che fare con nemici nascosti, con influssi inafferrabili che si rintanano negli angoli più bui e di là operano per suggestione sulla gente. In casi simili è necessario perseguire queste cose fino negli angoli più segreti, per stabilire di quali influssi si tratti – questo il compito dei sacerdoti – e per eliminarli – questo il compito dei maghi. Proprio il carattere anonimo di tali manovre richiede un’energia particolarmente tenace, la quale però trova il suo compenso. Giacché non appena questi influssi incontrollabili sono portati alla luce e bollati, essi hanno già perduto il loro potere sugli uomini.",
      "3": "Penetrare ripetuto. Umiliazione.\n\nLa riflessione penetrante non deve essere spinta troppo oltre, altrimenti intralcia la facoltà di decidere. Quando una cosa sia stata ponderata a fondo è opportuno decidersi e agire. Esaminandola più volte si incorre in sempre nuovi dubbi e infine nell’umiliazione, perché ci si dimostra incapaci di agire.",
      "4": "Il pentimento svanisce.\n\nDurante la caccia si catturano tre specie di selvaggina.\n\nSe una profonda modestia, dovuta al posto di responsabilità che si occupa e all’esperienza accumulata, si unisce a un’energica solerzia, si raggiunge di certo un grande successo. Le tre specie di animali servivano da vittime per gli dèi, da cibo per gli ospiti e da alimento quotidiano. Quando si abbatteva selvaggina per tutti e tre gli scopi il risultato della caccia era particolarmente buono.",
      "5": "Perseveranza reca salute. Pentimento svanisce.\n\nNulla che non sia propizio.\n\nNessun inizio, ma una fine.\n\nPrima del cambiamento tre giorni, dopo il cambiamento tre giorni. Salute!\n\nMentre per «l’Emendamento delle cose guaste», n. 18, bisogna creare un punto di partenza del tutto nuovo, qui si tratta solo di riforme. Non si è cominciato bene, ma si è arrivati a un punto in cui si può prendere una direzione nuova. Bisogna cambiare e migliorare. Questo va fatto con costanza, vale a dire con un atteggiamento retto e saldo: così l’impresa riuscirà, e svanirà il pentimento. Bisogna soltanto tener presente che questi miglioramenti richiedono un’accurata ponderazione. Prima di operare il cambiamento è necessario riflettere attentamente; e quando il cambiamento è sopraggiunto bisogna ancora indagare per un certo tempo per stabilire quanto i miglioramenti siano efficaci nella realtà. Un lavoro così accurato è accompagnato da salute.",
      "6": "Penetrare sotto il letto.\n\nEgli perde il suo possesso e la sua ascia.\n\nPerseveranza reca sciagura.\n\nQui l’intelligenza è penetrante quanto basta. Si inseguono gli influssi dannosi fin negli angoli più riposti. Ma non si possiede più la forza necessaria per combatterli con decisione. In questo caso ogni tentativo di penetrare nelle sfere più segrete delle tenebre è solamente dannoso."
    }
  },
  "58": {
    "title": "58. Tui - Il Sereno, il Lago",
    "judgment": "Il sereno. Riuscita. Propizia è perseveranza.\n\nL’umore giocondo è contagioso, perciò ha successo. Ma la letizia deve avere come fondamento la stabilità, per non degenerare in allegria sfrenata. La verità e la forza devono risiedere nel cuore, mentre la mitezza si palesa verso l’esterno nei rapporti con gli altri. Così si assume la giusta posizione davanti a Dio e agli uomini e si ottiene qualche risultato. Con la sola intimidazione senza mitezza si può anche raggiungere qualche cosa, ma solo temporaneamente. Se invece si conquista il cuore delle persone con la gentilezza, si può indurle ad accettare volentieri ogni disagio, anzi, quando occorre, a non rifuggire nemmeno dalla morte. Così grande è il potere che la gioia ha sugli uomini.",
    "image": "Laghi che riposano l’uno sull’altro: l’immagine del sereno.\n\nCosì il nobile si riunisce con i suoi amici per discutere e per esercitarsi.\n\nUn lago evapora verso l’alto e così a poco a poco si esaurisce. Ma quando due laghi sono collegati l’uno all’altro non si esauriscono così facilmente, perché l’uno arricchisce l’altro. Così avviene anche nel campo del sapere. Il sapere deve essere una forza che ristora e vivifica. E lo può diventare solo nello stimolante rapporto con amici affini, con i quali si discute e ci si esercita ad applicare le verità della vita. Così il sapere diventa più vario e acquista una serena leggerezza, mentre il sapere dell’autodidatta conserva sempre un certo che di pesante e di unilaterale.",
    "lines": {
      "1": "Serenità appagata. Salute!\n\nUna letizia quieta, silenziosa, raccolta in se stessa, che non pretende nulla dall’esterno e sa accontentarsi, rimane libera da ogni simpatia e antipatia egoistica. In questa libertà è la salute, poiché essa contiene la tranquilla sicurezza di un cuore saldo in se stesso.",
      "2": "Serenità verace. Salute! Il pentimento svanisce.\n\nSi è spesso in compagnia di persone inferiori e così si è esposti alla lusinga di piaceri diversi da quelli che si addicono all’uomo superiore. Se si volesse partecipare a tali piaceri, ciò comporterebbe senza dubbio un pentimento successivo; giacché un uomo superiore non può trovare un vero appagamento in piaceri inferiori. Se grazie a questa consapevolezza non ci si lascia deviare dalle proprie intenzioni e quindi non ci si abbandona a piaceri di questo genere, allora nemmeno un ambiente dubbio oserà proporceli, poiché da essi non verrebbe nessuna letizia. Così ogni ragione di rammarico è eliminata.",
      "3": "Serenità che sopraggiunge. Sciagura!\n\nLa vera letizia deve sgorgare dall’intimo. Ma se interiormente si è tanto vuoti da perdersi nell’esteriorità, allora i piaceri vengono solo dall’esterno. E questi sono bene accolti da molti come diversivi. Coloro che hanno bisogno di diversivi perché interiormente instabili, troveranno sempre l’occasione di distrarsi. Essi attirano i piaceri esteriori a causa della vacuità della loro natura. Così perdono sempre più se stessi, il che naturalmente è male.",
      "4": "Serenità ponderata non si acquieta.\n\nEliminati i difetti si ha letizia.\n\nSpesso l’uomo si trova circondato da varie specie di piaceri. Fintanto che non si è deciso quale specie scegliere, la superiore o l’inferiore, fino ad allora si è interiormente inquieti. Solo quando si è riconosciuto con chiarezza che la passione porta sofferenza, si è in grado di prendere la decisione di disfarsi di ciò che è basso e di aspirare ai piaceri superiori. Quando questa decisione è divenuta irrevocabile si sono trovate la vera serenità e la quiete, e il conflitto interiore è superato.",
      "5": "Veracità verso ciò che disgrega è pericolosa.\n\nAnche al migliore degli uomini si avvicinano elementi pericolosi. Se da questi ci si lascia dominare, il loro influsso disgregante agisce lento ma sicuro, e inevitabilmente si trascina dietro i suoi pericoli. Ma chi riconosce la situazione e riesce a vedere il pericolo, quegli sa stare in guardia e rimane libero da danno.",
      "6": "Serenità seducente.\n\nLa vanità interiore richiama i piaceri più superficiali, e se ne dovranno soffrire le conseguenze (cfr. sei al terzo posto). Se manca la saldezza interiore, i piaceri del mondo esterno, ai quali non ci si sottrae, agiscono così fortemente che si è trascinati al loro seguito. Qui non si parla più di pericolo, di salute o di sciagura. Si è lasciato andare il timone della vita, e ciò che avverrà di noi dipende dal caso e dagli influssi esterni."
    }
  },
  "59": {
    "title": "59. Huan - La Dissoluzione (la Dispersione)",
    "judgment": "La dissoluzione. Riuscita.\n\nIl re si avvicina al suo tempio.\n\nPropizio è attraversare la grande acqua.\n\nPropizia è perseveranza.\n\nIl testo di questo esagramma somiglia a quello di Ts’ui, la Raccolta (n. 45). Lì si tratta di raccogliere ciò che è separato, come l’acqua si raccoglie nei laghi sulla terra. Qui si tratta di dissipare e dissolvere l’egoismo che divide. Il segno «la Dissoluzione» mostra, per così dire, la via che conduce alla raccolta. Questo spiega la somiglianza dei due testi.\n\nPer superare l’egoismo che divide gli uomini occorrono le forze religiose. La celebrazione in comune delle grandi solennità sacrificali e delle cerimonie sacre – le quali esprimevano nel contempo il nesso tra famiglia e Stato e la loro funzione sociale – era il mezzo con cui i grandi sovrani facevano sorgere nei cuori le medesime emozioni conducendoli alla coscienza dell’origine comune di tutti gli esseri mediante la musica sacra e lo sfarzo delle cerimonie. Così si superavano le divisioni e si dissipava l’irrigidimento. Un secondo mezzo è la partecipazione a grandi imprese comuni, le quali additano una grande meta alla volontà e, nel tendere verso questa meta, dissipano tutto ciò che divide; come su una nave che sta attraversando un grande fiume tutti i naviganti devono unirsi nel lavoro comune.\n\nDi dissolvere la durezza dell’egoismo è però capace solo colui il quale, libero egli stesso da ogni recondito pensiero egoistico, permane in giustizia e costanza.",
    "image": "Il vento si leva sopra l’acqua: l’immagine della dissoluzione.\n\nCosì gli antichi re sacrificavano al Signore ed erigevano templi.\n\nL’acqua in autunno e in inverno comincia a irrigidirsi e a congelarsi in ghiaccio. Quando vengono le miti aure della primavera l’irrigidimento si allenta, e quello che era disperso in lastre di ghiaccio torna a unirsi. Lo stesso vale per l’animo del popolo. Durezza ed egoismo irrigidiscono il cuore, che in questo irrigidimento si distacca da ogni cosa. Egoismo e avidità isolano gli uomini. Quindi una pia commozione deve impossessarsi del cuore umano. Il cuore deve sciogliersi in sacri brividi davanti all’eternità, commuoversi nell’intuizione del Creatore comune di tutti gli esseri. Così i cuori sono uniti dal forte senso di comunanza suscitato dalle sacre solennità di adorazione del divino.",
    "lines": {
      "1": "Egli reca aiuto col vigore di un cavallo.\n\nÈ questo il caso in cui, ancor prima che la separazione sia compiuta, le sue prime avvisaglie sono superate: le nubi vengono disperse ancor prima che siano sopravvenute la burrasca e la pioggia. In tempi simili, quando segrete divergenze degli animi si manifestano portando con sé reciproci malintesi, bisogna agire rapidi e forti per disperdere questi malintesi e la mutua diffidenza.",
      "2": "Durante la dissoluzione egli corre verso il suo sostegno.\n\nIl pentimento svanisce.\n\nQuando si scoprono in sé i primi segnali di un estraniamento dagli altri, della misantropia e del malumore, allora si tratta di rimuovere queste ostruzioni. Bisogna mettersi in moto interiormente, affrettarsi verso ciò che può sostenere. Per un uomo un simile sostegno non sta mai nell’odio, ma sempre nel giudicare gli altri con moderazione, con equità unita a benevolenza. Se si riacquista questa franca visione dell’umanità, dissipando ogni forma di ipocondria, qualsiasi ragione di pentimento scompare.",
      "3": "Egli dissolve il suo io. Nessun pentimento.\n\nIn certi casi il lavoro può diventare così difficile che non si può più pensare a se stessi. Bisogna mettere completamente da parte la propria persona, disperdere tutto ciò che l’io vorrebbe radunare attorno a sé per segregarsi. Solo partendo da una grande rinuncia si acquista la forza per compiere grandi cose. Avendo la propria meta fuori di se stessi in una grande causa, è possibile conquistare questo atteggiamento.",
      "4": "Egli si scioglie dalla sua schiera. Sublime salute!\n\nMediante dissolvimento segue accumulazione.\n\nA ciò la gente comune non pensa.\n\nSe si lavora a un compito che interessa la comunità bisogna lasciar perdere ogni amicizia personale. Solo stando al di sopra delle parti si producono cose risolutive. Chi osa questa rinuncia alle cose vicine conquisterà quelle lontane. Ma bisogna possedere una visione molto ampia dei nessi della vita – quale la ottengono solo uomini straordinari – per poter comprendere questo atteggiamento.",
      "5": "Dissolvono come il sudore i suoi squillanti richiami.\n\nDissolvimento! Un re dimora senza macchia.\n\nIn tempi di generale separazione e disgregazione una grande idea è il centro di organizzazione del risanamento. Come un morbo trova la sua crisi nel sudore che lo dissolve, così in tempi di generale ristagno un’idea grande e suggestiva è una vera redenzione. Gli uomini hanno qualche cosa attorno alla quale possono radunarsi, un uomo in posizione dominante che è in grado di disperdere i malintesi.",
      "6": "Egli dissolve il suo sangue.\n\nAndarsene, tenersi lontani, uscire, è senza macchia.\n\nDissolvere il sangue significa dissolvere ciò che potrebbe arrecare sangue e ferite, evitare il pericolo. Qui non è però espressa l’idea che si debbano evitare le difficoltà solo per sé, bensì l’idea che occorre salvare i propri cari: occorre aiutarli ad allontanarsi prima che il pericolo sia sopraggiunto, a tenersi lontani da un pericolo già presente e a trovare la via d’uscita da un pericolo che li ha già afferrati. In questo modo si agisce rettamente."
    }
  },
  "60": {
    "title": "60. Chieh - La Delimitazione",
    "judgment": "Delimitazione. Riuscita.\n\nAmara delimitazione non va esercitata con perseveranza.\n\nLe barriere sono penose e tuttavia hanno qualche efficacia. Se si è parsimoniosi in tempi normali si è armati per i tempi del bisogno. Trattenersi vuol dire risparmiarsi umiliazioni. Ma le barriere sono altrettanto indispensabili per regolare la vita del cosmo. La natura ha limiti fissi per estate e inverno, giorno e notte, e da questi limiti l’anno riceve il suo significato. Così la parsimonia fa in modo che i beni siano conservati mediante limiti fissi nelle spese, e ottiene che gli uomini non vengano danneggiati.\n\nÈ però necessario mantenere la misura anche nella limitazione. Se si volessero imporre alla propria natura limiti troppo severi, essa ne soffrirebbe. Se si volesse spingere troppo oltre la limitazione degli altri, essi si rivolterebbero. Perciò occorrono limiti anche nel limitare.",
    "image": "Al di sopra del lago vi è l’acqua:\n\nl’immagine della delimitazione.\n\nCosì il nobile istituisce numero e misura\n\ne indaga che cosa siano virtù e retto cammino.\n\nIl lago è qualcosa di finito; l’acqua è inesauribile. Il lago può contenere solo una certa misura dell’infinita quantità di acqua. In ciò consiste la sua peculiarità. Nella sfera umana separazioni e barriere contribuiscono a dare all’individuo il suo significato. Si tratta allora di fissare con tutta chiarezza queste separazioni, le quali sono, per così dire, la spina dorsale della morale. Le possibilità illimitate non sono fatte per l’uomo. Così la sua vita non farebbe altro che dissiparsi nell’illimitato. Per diventare forte, l’uomo deve istituire volontarie barriere di doveri. Solo circondandosi di queste barriere e imponendosi liberamente la norma del dovere, ogni uomo acquista valore quale spirito libero.",
    "lines": {
      "1": "Non uscire da porta e cortile non è una macchia.\n\nSpesso si vorrebbe intraprendere qualche cosa, ma ci si trova di fronte a barriere insormontabili. Allora è opportuno intendere a che punto bisogna fermarsi. Se lo si intende nel modo giusto e non si va oltre le barriere fissate a ogni singolo, allora si accumula la forza che permette di agire energicamente quando sia venuto il momento. La discrezione è d’importanza fondamentale nella preparazione di azioni importanti.\n\nConfucio dice in proposito: «Dove nasce disordine, lì le parole ne sono i primi gradini. Se il principe non è discreto, egli perde il servitore. Se il servitore non è discreto, egli perde la vita. Se le cose che sono in germe non vengono trattate con discrezione, ciò nuoce al compimento. Perciò il nobile è attento nel tacere e non esce dai limiti».",
      "2": "Non uscire da porta e cortile reca sciagura.\n\nQuando è venuto il tempo di agire si tratta di afferrare il momento. Come l’acqua da principio si accumula in un lago senza defluirne, ma si apre certamente una strada quando il lago è pieno, così succede anche nella vita umana. È bene esitare finché il momento non sia giunto, ma non più a lungo. Quando gli impedimenti siano eliminati in modo che si possa agire, il pavido esitare è un errore che certo reca sciagura, perché si è perduta l’occasione.",
      "3": "Chi non conosce delimitazione avrà da lamentarsi.\n\nNessuna macchia.\n\nSe si ricercano solo divertimenti e piaceri si perde facilmente il senso dei limiti necessari. Se poi ci si abbandona alla prodigalità, se ne dovranno subire le conseguenze con rammarico. Non bisogna cercare gli errori negli altri. Soltanto chi si avvede dei propri errori, dopo essere passato per incresciose esperienze diventa libero da errori.",
      "4": "Delimitazione appagata. Riuscita.\n\nOgni limitazione ha il suo valore. Ma quando questa limitazione richiede anche uno sforzo costante, allora comporta un eccessivo dispendio di energie. Se però la limitazione è qualcosa di naturale (così, per esempio, è nella natura dell’acqua lo scorrere verso il basso), allora essa conduce necessariamente a successo, perché in questo caso significa un risparmio di forze. L’energia, che altrimenti si esaurisce nella vana lotta con l’oggetto, va tutta a beneficio della causa, e il successo non può mancare.",
      "5": "Dolce delimitazione reca salute.\n\nAndare reca rispetto.\n\nLa limitazione, per essere efficace, va applicata nel modo giusto. Se si vogliono imporre delle barriere soltanto agli altri senza rispettarle personalmente, queste barriere saranno sempre sentite come sofferenza e genereranno opposizione. Se invece qualcuno che si trova in posizione eminente comincia lui stesso col limitarsi, chiedendo poco alla sua gente e riuscendo a fare qualcosa con mezzi modesti, ne risulta salute. Dove un tale modello è all’opera, esso trova consenso, e ciò che s’intraprende deve riuscire.",
      "6": "Amara delimitazione: perseveranza reca sciagura.\n\nPentimento svanisce.\n\nSe si è troppo severi nelle limitazioni la gente non può sopportarle. Quanto più si è rigorosi nell’imporle, tanto maggiore è il male; giacché a lungo andare non si possono evitare contraccolpi. Così anche il corpo tormentato si vendica quando si voglia seguire un ascetismo troppo severo. Ma anche se questa severità inesorabile non può essere applicata sistematicamente per lungo tempo, possono esservi epoche in cui essa è il solo mezzo per premunirsi contro colpa e pentimento. Sono queste le situazioni in cui la completa mancanza di riguardi verso la propria persona è il solo mezzo per salvare l’anima, la quale altrimenti naufragherebbe in mediocrità e tentazione."
    }
  },
  "61": {
    "title": "61. Chung Fu - La Verità interiore",
    "judgment": "Verità interiore. Porci e pesci. Salute!\n\nPropizio è attraversare la grande acqua.\n\nPropizia è perseveranza.\n\nPorci e pesci sono gli animali meno spirituali e quindi meno soggetti a qualsiasi influsso. La forza della verità interiore deve aver raggiunto un alto grado prima che il suo influsso si estenda anche a simili creature. Se ci si trova di fronte a persone così riottose e difficili da attrarre, tutto il segreto del successo sta nel saper trovare la via giusta per avere accesso al loro animo. Bisogna prima liberarsi totalmente dei propri pregiudizi. Bisogna lasciare, per così dire, che la psiche dell’altro agisca su di noi in modo del tutto naturale. Così ci si avvicina interiormente a lui, lo si comprende e si ottiene potere su di lui: la forza della propria persona acquista influsso sull’altro attraverso una porta aperta. Quando nessun ostacolo risulta insuperabile, allora si possono intraprendere anche le cose più pericolose – come l’attraversamento della grande acqua –; e si riuscirà. È però importante comprendere su che cosa poggi la forza della verità interiore. Essa non coincide con la semplice intimità o con una segreta solidarietà. Una intima solidarietà può sussistere anche tra briganti. Anche in questo caso, è vero, essa significa una forza. Ma questa non ridonda a salute, perché non è invincibile. Procedere insieme in base a interessi comuni è possibile solo fino a un certo punto. Dove cessa la comunanza d’interessi cessa anche la solidarietà; e la più intima amicizia si capovolge spesso in odio. Solo dove la base è la rettitudine e la costanza, l’unione rimane tanto solida da superare ogni cosa.",
    "image": "Al di sopra del lago è il vento:\n\nl’immagine della verità interiore.\n\nCosì il nobile discute le cause penali\n\nper sospendere le condanne a morte.\n\nIl vento muove l’acqua perché è in grado di penetrare nei suoi interstizi. Così il nobile, ogni volta che debba giudicare qualche errore degli uomini, cerca di penetrare con grande comprensione nel loro intimo e perviene così a una benevola valutazione delle circostanze. Tutto l’antico sistema giudiziario cinese era guidato da questo principio. Una somma comprensione capace di perdonare era considerata somma giustizia. Un atteggiamento simile non rimaneva senza risultato; giacché suscitava un’impressione morale tanto forte che non c’era da temere un abuso di tale clemenza. Questa infatti traeva la sua origine non dalla debolezza ma da una superiore chiarezza.",
    "lines": {
      "1": "Essere pronti reca salute.\n\nSe vi sono pensieri reconditi, questo è inquietante.\n\nLa cosa essenziale per la forza della verità interiore è uno stato di saldezza e di preparazione. Da questo atteggiamento interiore sorge il giusto comportamento verso il mondo esterno. Se invece si volessero coltivare rapporti segreti di natura speciale, questo ci priverebbe dell’indipendenza interiore; e quanto più si facesse affidamento sull’appoggio altrui, tanto più si finirebbe in inquietudine e preoccupazione, cagionate dal dubbio se questi legami segreti siano in realtà durevoli. Così si perde la pace interna e la forza della verità interiore.",
      "2": "Una gru che chiama nell’ombra.\n\nIl suo pulcino le risponde.\n\nIo ho una buona coppa. Voglio dividerla con te.\n\nQui il tema è l’involontario influsso che la nostra indole esercita su persone d’animo affine. La gru non ha bisogno di mostrarsi sull’alto di una collina. Anche se fa risuonare il suo richiamo di nascosto, il suo piccolo ne ode la voce, la riconosce e risponde. Dove regna un animo allegro, giunge anche un compagno pronto a dividere un bicchiere di vino.\n\nCosì si manifesta l’eco che la simpatia desta nell’uomo. Dove uno stato d’animo si palesa in modo verace e puro, dove un’azione è la chiara espressione dei sentimenti, lì l’effetto si fa sentire misteriosamente anche a distanza, e in primo luogo su quelli che sono interiormente più aperti. Ma queste cerchie d’azione si allargano. La radice di ogni azione sta nella propria interiorità. Quando questa si manifesta del tutto verace e forte nelle parole e nei fatti, l’effetto è grande. L’effetto è solo l’immagine speculare di ciò che scaturisce dal cuore. Chi mirasse deliberatamente all’effetto non farebbe che distruggere l’effetto stesso.\n\nConfucio dice in proposito: «Il nobile dimora nella sua camera. Se articola bene le sue parole, egli riceve assenso da una distanza di più di mille miglia. Quanto più dal vicinato! Se il nobile dimora nella sua camera e non articola bene le sue parole, egli trova contraddizione da una distanza di più di mille miglia. Quanto più ancora dal vicinato! Le parole emanano dalla propria persona e agiscono sugli uomini. Le opere nascono vicine e divengono visibili da lontano. Parole e opere sono il cardine della porta del nobile e la molla della sua balestra. Muovendosi, questo cardine e questa molla arrecano onore o onta. Con le parole e le opere il nobile muove cielo e terra. Non è forse necessario, allora, essere prudenti?».",
      "3": "Egli trova un compagno;\n\nora batte il tamburo, ora cessa.\n\nOra singhiozza, ora canta.\n\nQui la sorgente della forza non sta nel proprio io, ma nel rapporto con altre persone. Per quanto grande sia l’intimità con esse, quando il nostro centro di gravità poggia su di loro non si può evitare di essere sballottati tra gioia e dolore. Esultanza che s’innalza fino al cielo, tristezza mortale: questa è la sorte di coloro che dipendono dalla concordanza interiore con altre persone che essi amano. Qui è soltanto enunciata una legge: le cose stanno così. Se questo stato sia sentito come fastidio o come somma felicità dell’amore, dovrà deciderlo chi è chiamato in causa.",
      "4": "La luna quando è quasi piena.\n\nIl cavallo apparigliato va perduto.\n\nNessuna macchia.\n\nPer aumentare la forza della verità interiore è necessario rivolgersi a chi sta in alto, poiché da lui si può avere illuminazione come la luna dal sole. Vi è però bisogno di una certa umiltà, quale la possiede la luna quando non è ancora piena. Col plenilunio essa viene a trovarsi direttamente di fronte al sole, ma subito dopo comincia a calare. Come bisogna essere umili e rispettosi di fronte alla sorgente della luce, così bisogna anche rinunciare allo spirito fazioso che contrappone gli uomini. Solo seguendo la propria via come un cavallo che corre diritto senza guardare di sottecchi il suo compagno, si conserva la libertà interiore che fa progredire.",
      "5": "Egli possiede verità che avvince.\n\nNessuna macchia.\n\nQui è raffigurato il signore che tiene tutto unito con la forza della sua natura. Solo se la forza del suo carattere è tanto grande da poter influire su tutti coloro che gli sono soggetti, egli è così come deve essere. La forza di suggestione deve emanare dal sovrano. Essa collegherà e unirà tutti i suoi uomini. Senza questa forza centrale ogni unione esteriore è solo menzogna e va in frantumi nel momento decisivo.",
      "6": "Canto di gallo che giunge fino al cielo.\n\nPerseveranza reca sciagura.\n\nIl gallo è fidato e canta quando viene l’alba. Non può però volare al cielo. Può solo cantare. C’è qualcuno che vuole suscitare fiducia con mere parole. Questo riesce certamente, talvolta. Ma a lungo andare diventa un male."
    }
  },
  "62": {
    "title": "62. Hsiao Kuo - La Preponderanza del piccolo",
    "judgment": "La preponderanza del piccolo. Riuscita.\n\nPropizia è perseveranza.\n\nSi facciano pure cose piccole, non si devono fare cose grandi.\n\nL’uccello reca in volo il messaggio:\n\nNon è bene aspirare verso l’alto,\n\nè bene rimanere in basso. Grande salute!\n\nModestia e coscienziosità straordinarie saranno certamente ricompensate da successo, ma è importante che non diventino una formula vuota e puro servilismo: devono rimanere congiunte a vera dignità nel comportamento, in modo che non ci si abbassi. Bisogna comprendere quali siano le esigenze del momento per poter trovare la giusta compensazione ai difetti e ai guasti del tempo. Tuttavia sarà meglio non aspettarsi grandi successi, poiché manca la forza necessaria per ottenerli. Perciò è tanto importante il messaggio: «Non aspirare a cose alte, ma attenersi alle basse». Che questo messaggio sia portato da un uccello risulta dalla struttura del segno. Nel segno Ta Kuo, n. 28, le quattro linee forti e pesanti all’interno, sostenute da due sole linee deboli all’esterno, danno l’immagine della trave maestra che grava col suo peso. Qui le linee leggere di sostegno stanno all’esterno e sono in numero preponderante; ciò dà l’immagine dell’uccello in volo. Ma l’uccello, invece di insuperbirsi e pretendere di volare verso il sole, deve calarsi sulla terra, dove sta il suo nido. Così esso porta il messaggio che il segno annuncia.",
    "image": "Sul monte è il tuono:\n\nl’immagine della preponderanza del piccolo.\n\nCosì il nobile nel comportamento\n\ndà preponderanza all’ossequio.\n\nIn avvenimenti luttuosi dà preponderanza al cordoglio.\n\nNelle sue spese dà\n\npreponderanza alla parsimonia.\n\nIl tuono sul monte è diverso da quello nella pianura. In montagna il tuono è molto più vicino, mentre fuori dalla regione montuosa lo si sente meno del tuono di un temporale comune. Così il nobile trae da questa immagine l’invito a considerare il dovere più da vicino e più direttamente di quanto non facciano gli altri uomini, anche se a causa di ciò il suo comportamento, visto dall’esterno, potrebbe apparire meschino. Egli è quanto mai coscienzioso in tutte le sue azioni. In avvenimenti luttuosi la commozione interiore gli preme molto più del formalismo esteriore, e così egli è pure straordinariamente semplice e parco nelle spese personali. Tutto ciò ha l’effetto di farlo apparire una figura eccezionale rispetto agli uomini della massa. Ma la caratteristica di questa figura eccezionale risiede nel fatto che verso l’esterno sta dalla parte dell’umile.",
    "lines": {
      "1": "L’uccello volando finisce in sciagura.\n\nL’uccello deve rimanere nel nido finché non è atto al volo. Se vuol volare prima, si attira sciagura. Misure straordinarie devono essere prese solo allorquando non è più possibile altra soluzione. Dapprima bisogna adattarsi il più a lungo possibile alla tradizione, altrimenti esauriamo noi stessi e le nostre forze senza ottenere nulla.",
      "2": "Ella passa accanto all’avo e poi incontra l’ava.\n\nEgli non raggiunge il suo principe e incontra il funzionario.\n\nNessuna macchia.\n\nQui sono raffigurate due situazioni eccezionali. Nel tempio degli avi, dove le generazioni si alternano, il nipote si pone dal medesimo lato del nonno; perciò ha con lui il rapporto più stretto. Qui è raffigurata la moglie del nipote, che durante il sacrificio passa accanto all’avo e si dirige verso l’ava. Questo comportamento inconsueto è però un’espressione della sua modestia. Essa osa piuttosto comparire davanti all’ava, alla quale si sente vicina come donna, e perciò questa deviazione dalla regola non è un errore.\n\nUn’altra immagine è quella del funzionario che dapprima, secondo le regole, cerca di ottenere un’udienza dal suo principe. Ma se non vi riesce egli non cerca di ottenere nulla per forza, bensì si adatta a eseguire con coscienza i suoi doveri, inserendosi nella schiera dei funzionari. Anche questa straordinaria discrezione non è un errore in tempi eccezionali. (Di regola ogni funzionario viene prima ricevuto in udienza dal principe che intende conferirgli l’incarico. Qui l’assunzione parte dal ministro).",
      "3": "Se non si procede con straordinaria cautela,\n\nqualcuno può venire da dietro e ci colpisce.\n\nSciagura!\n\nTalvolta è indispensabile una straordinaria cautela. Ma proprio in situazioni simili vi sono personalità rette e forti che, consapevoli delle loro buone ragioni, disdegnano di cautelarsi perché lo ritengono meschino. Procedono anzi fiere e indifferenti per la loro strada. Ma questa sicurezza di sé le inganna. Vi sono pericoli in agguato ai quali non si è preparati.\n\nSi tratta tuttavia di un pericolo che non è inevitabile, e infatti lo si può evitare se si comprende la situazione del momento, la quale richiede di rivolgere una straordinaria attenzione alle cose piccole, insignificanti.",
      "4": "Nessuna macchia. Senza passargli accanto lo incontra.\n\nAndare comporta pericolo. Bisogna guardarsi.\n\nNon agire. Sii durevolmente perseverante.\n\nLa durezza del carattere è mitigata dalla debolezza della posizione, così che non si commettono errori. Si è in una situazione in cui occorre trattenersi all’estremo. Non si deve intraprendere nulla per ottenere ciò che si desidera. Chi volesse mettersi in cammino per ottenere a forza il proprio scopo finirebbe in pericolo. Perciò bisogna guardarsi e non agire, ma serbare tenacemente la perseveranza interiore.",
      "5": "Dense nubi,\n\nnessuna pioggia dalla nostra contrada occidentale.\n\nIl principe tira e colpisce quello nella caverna.\n\nQui si tratta di un posto elevato: l’immagine dell’uccello in volo si è infatti trasformata in quella delle nubi che corrono nel cielo; ma per quanto dense siano, le nubi passano e non dispensano pioggia. Così in tempi straordinari può benissimo esservi un sovrano che avrebbe la vocazione di mettere ordine nel mondo; ma non è in grado di concludere nulla e non può donare la prosperità al popolo, perché è solo e non ha nessuno che lo aiuti.\n\nIn tempi simili bisogna cercare aiutanti con cui si possa compiere l’opera. Ma questi aiutanti bisogna cercarli con discrezione nella solitudine in cui si sono ritirati. Non importano la celebrità e il grande nome, ma i veri risultati.\n\nCon una simile discrezione si trova l’uomo adatto e si è in grado di portare a termine, nonostante ogni difficoltà, l’opera straordinaria.",
      "6": "Senza incontrarlo gli passa accanto.\n\nL’uccello in volo lo abbandona. Sciagura!\n\nQuesto significa sventura e danno.\n\nSe si tira oltre il bersaglio non lo si può colpire. Se l’uccello non vuole ritornare nel nido ma innalzarsi sempre più, cade alla fine nella rete del cacciatore. Chi in tempi di avvenimenti straordinari non sa arrestarsi alle piccole cose, ma inquieto vuole andare sempre avanti, si attira sciagura dagli dèi e dagli uomini, perché si allontana dall’ordine della natura."
    }
  },
  "63": {
    "title": "63. Chi Chi - Dopo il compimento",
    "judgment": "Riuscita nel piccolo. Propizia è perseveranza.\n\nIn principio salute, alla fine scompiglio.\n\nIl passaggio dal tempo antico a quello nuovo è già compiuto. Nell’insieme tutto è ormai regolato. Solo nei particolari si può ancora ottenere successo. È però importante che si mantenga sempre il retto atteggiamento. Tutto sembra procedere da sé. Ciò induce facilmente a diventare fiacchi e a lasciar correre le cose senza occuparsene minutamente. Questa indifferenza è però la radice di ogni male. Ne scaturiscono di necessità fenomeni di decadenza. Qui è esposta la regola dell’abituale andamento delle cose nella storia. Ma questa regola non è una legge ineluttabile. Chi la capisce è in grado di evitarne le conseguenze usando incessante perseveranza e prudenza.",
    "image": "L’acqua è al di sopra del fuoco:\n\nl’immagine delle cose dopo il compimento.\n\nCosì il nobile pondera la disgrazia\n\ne se ne premunisce a tempo.\n\nQuando l’acqua nella caldaia sta sospesa sopra il fuoco i due elementi sono in rapporto, e questo produce forza (cfr. la produzione del vapore). Ma la tensione che ne nasce impone prudenza. Se l’acqua trabocca il fuoco viene spento, e l’effetto della sua forza va perduto. Se il calore è troppo forte l’acqua evapora perdendosi nell’aria. Gli elementi che qui stanno in rapporto e così producono forza sono di per sé nemici. Solo l’estrema prudenza può evitare il danno. Così vi sono anche nella vita situazioni nelle quali tutte le forze sono equilibrate e cooperano, e quindi tutto sembra essere in ordine perfetto. Solo il saggio riconosce in tempi simili i segni del pericolo, e sa scongiurarlo con tempestive misure.",
    "lines": {
      "1": "Egli frena le sue ruote.\n\nFinisce con la coda nell’acqua.\n\nNessuna macchia.\n\nNei tempi che seguono un grande passaggio tutto incalza veloce tendendo verso il progresso e lo sviluppo. Ma questo iniziale spingersi avanti non è bene e conduce sicuramente a perdita e crollo, perché nella foga si oltrepassa la meta. Un carattere forte non si lascia quindi contagiare da questa ebbrezza generale, ma frena per tempo la sua corsa. Così non rimarrà del tutto immune dalle conseguenze sciagurate della generale smania di progresso, ma è colpito solo da dietro, come una volpe che abbia già attraversato l’acqua e vi finisca solo con la coda. Ciò non può arrecare un danno sostanziale, poiché il comportamento è stato quello giusto.",
      "2": "La donna perde la cortina del suo carro.\n\nNon correrle dietro. Il settimo giorno la riottieni.\n\nQuando una donna viaggiava su un carro aveva una cortina che la nascondeva agli sguardi dei curiosi. Se questa cortina andava perduta, sarebbe stato contrario al buon costume continuare la strada. Riferito alla vita pubblica, ciò significa che qualcuno che vorrebbe compiere un’opera proficua non incontra da parte superiore quella fiducia della quale avrebbe bisogno, per così dire, a tutela della sua persona. Proprio nei tempi dopo il compimento si può constatare che coloro che dominano diventano superbi e altezzosi e non si curano più di rivolgere la loro attenzione ai talenti sconosciuti.\n\nNe nasce di solito una corsa alle cariche. Quando dall’alto non viene concessa fiducia, ognuno cerca vie e mezzi per suscitarla e per mettersi in luce. Questo metodo indegno viene però sconsigliato. «Non ricercarlo». Non degradarti per amore del mondo, ma aspetta tranquillo e coltiva in libertà i pregi del tuo carattere. I tempi mutano. Quando i sei gradi del segno sono passati viene l’èra nuova. Quello che ci appartiene non lo si può perdere per sempre: ritorna a noi spontaneamente. Bisogna solo saper aspettare.",
      "3": "Il Grande Avo punisce il paese dei diavoli.\n\nDopo tre anni lo vince.\n\nGente comune non va impiegata.\n\n«Grande Avo» è il titolo dinastico dell’imperatore Wu Ting della dinastia Yin. Dopo avere riordinato con pugno di ferro la situazione dell’impero, egli condusse lunghe guerre coloniali per sottomettere le regioni di frontiera settentrionali abitate dagli Unni, che di là minacciavano continue incursioni. La situazione delineata è questa: nei tempi dopo il compimento, quando è sorto un nuovo potere e all’interno tutto è in ordine, incomincia quasi inevitabilmente l’espansione coloniale. Bisogna prevedere in generale che i combattimenti dureranno a lungo. Ma una politica coloniale giusta è di grande importanza. Non bisogna considerare le regioni conquistate a caro prezzo come un istituto di assistenza per uomini che in patria si siano resi indesiderabili ma sembrino ancora adatti per le colonie. Così si pregiudica fin dall’inizio ogni successo. Ciò vale per le grandi cose come per le piccole; poiché gli Stati emergenti non sono i soli a fare una politica coloniale. Ogni impresa ambiziosa tende a espandersi, andando così incontro ai pericoli inerenti a ogni espansione.",
      "4": "Anche le vesti più belle danno stracci.\n\nTutto il giorno sii prudente.\n\nNei tempi in cui la civiltà fiorisce avviene sempre qualche scossa che rivela una crepa all’interno della società e in un primo momento suscita grande scalpore. Ma poiché la situazione complessiva è favorevole, strappi simili si possono facilmente ricucire e nascondere al pubblico. Allora tutto svanisce dalla memoria, e sembra quasi che regni la pace più serena. Ma per gli uomini ponderati tali incidenti sono seri indizi, ed essi non li trascurano. Solo così si possono allontanare le cattive conseguenze.",
      "5": "Il vicino in Oriente che macella un bue\n\nnon ottiene tanta vera felicità\n\nquanta il vicino in Occidente col suo piccolo sacrificio.\n\nAnche l’atteggiamento religioso risente dell’atmosfera generale dei tempi dopo il compimento. Alle semplici forme antiche delle celebrazioni religiose subentrano una elaborazione sempre più ricca e uno sfarzo esteriore sempre più grande. Ma a questo dispiegamento di sfarzo manca la serietà interiore. L’arbitrio umano subentra alla scrupolosa osservanza della volontà divina. Ma mentre l’uomo vede solo ciò che gli sta davanti agli occhi, Dio guarda nel cuore. Perciò sull’imponente ma gelido ufficio divino non scende tanta benedizione quanta sul sacrificio semplice e pio.",
      "6": "Egli finisce con la testa nell’acqua. Pericolo.\n\nQui, alla fine, è aggiunto ancora un ammonimento. Dopo avere attraversato un corso d’acqua si può finire con la testa nella corrente se per leggerezza ci si rivolge di nuovo verso l’acqua. Fintanto che si procede innanzi e non si guarda indietro si sfugge a questo pericolo. Però la tentazione di fermarsi e di guardare indietro verso il pericolo superato è molto forte. E questo vanitoso specchiarsi non porta fortuna. Così si finisce in pericolo, e se non si decide di progredire senza sosta si soccombe a questo pericolo."
    }
  },
  "64": {
    "title": "64. Wei Chi - Prima del compimento",
    "judgment": "Prima del compimento. Riuscita.\n\nMa se la piccola volpe,\n\nquando ha quasi compiuto il passaggio,\n\nfinisce con la coda nell’acqua,\n\nallora non vi è nulla che sia propizio.\n\nLe condizioni sono difficili. Il compito è grande e pieno di responsabilità. Si tratta addirittura di ricondurre il mondo dallo scompiglio all’ordine. Eppure è un compito che promette riuscita, poiché c’è una meta comune che può unire le forze divergenti. Ma all’inizio bisogna procedere ancora con passo lieve e guardingo. Bisogna procedere come una vecchia volpe che cammina sul ghiaccio. In Cina la prudenza della volpe che cammina sul ghiaccio è proverbiale. Essa tende l’orecchio a ogni scricchiolio e ricerca con cura circospetta i punti più sicuri. Una volpe giovane, ancora ignara di queste cautele, procede ardita, e allora può succedere che cada quando ha già quasi attraversato tutta l’acqua, e si bagni la coda. Allora tutta la fatica sarà stata inutile.\n\nCosì nei tempi prima del compimento ponderazione e prudenza sono le condizioni necessarie per il successo.",
    "image": "Il fuoco è al di sopra dell’acqua:\n\nl’immagine delle cose prima del compimento.\n\nCosì il nobile è prudente nel distinguere le cose,\n\naffinché ciascuna vada al suo posto.\n\nQuando il fuoco, che per natura si spinge verso l’alto, è in alto, e l’acqua, il cui moto è diretto verso il basso, è in basso, i loro effetti divergono e rimangono privi di rapporto. Se si vuole ottenere qualche effetto bisogna prima indagare quale sia la natura delle forze in gioco e quale sia il posto che loro compete. Facendo agire le forze nel punto giusto si ottiene l’effetto desiderato e il compimento viene raggiunto. Ma per poter governare efficacemente le forze esterne è innanzitutto necessario assumere il punto di vista corretto. Perché solo con questa premessa si può operare rettamente.",
    "lines": {
      "1": "Egli finisce con la coda nell’acqua.\n\nUmiliante.\n\nIn tempi di disordine è allettante spingersi innanzi il più presto possibile per ottenere qualche risultato appariscente. Ma questo entusiasmo conduce solo a insuccesso e umiliazione, fintanto che non sia giunto il tempo di operare realmente. In questa attesa è bene trattenersi per risparmiarsi l’onta dell’insuccesso. (Si noti la differenza di situazione tra questa linea e la prima linea del segno precedente).",
      "2": "Egli frena le sue ruote.\n\nPerseveranza reca salute.\n\nAnche qui il tempo di agire non è ancora venuto. Ma la pazienza che risulta necessaria non deve essere un’inerte attesa che si accontenta di vivere alla giornata. Ciò condurrebbe soltanto a insuccesso. Bisogna invece coltivare in sé la forza per riuscire ad avanzare. Bisogna possedere, per così dire, un carro per compiere il passaggio. Ma lo si deve ancora frenare. Pazienza nel senso più alto è forza contenuta. Non bisogna dunque addormentarsi e perdere di vista la meta. Se si rimane forti e costanti nella propria decisione tutto finisce con l’andare bene.",
      "3": "Prima del compimento l’attacco reca sciagura.\n\nPropizio è attraversare la grande acqua.\n\nÈ giunto il tempo del passaggio, ma manca la forza per compierlo. Se si volesse tentare di ottenerlo a ogni costo, ciò sarebbe sciagurato, perché proprio allora il crollo sarebbe inevitabile. Che cosa si deve fare? Bisogna creare una situazione nuova, bisogna appellarsi alle forze di aiutanti capaci e compiere assieme a loro il passo decisivo: attraversare la grande acqua. Allora il compimento diventerà possibile.",
      "4": "Perseveranza reca salute. Pentimento svanisce.\n\nScuotimento per punire il paese dei diavoli.\n\nPer tre anni si danno in premio grandi signorie.\n\nQuesto è il momento della lotta. Il passaggio deve essere compiuto. Bisogna rendere la propria decisione assolutamente ferrea; ciò reca salute. Ogni dubbio che possa sorgere in tempi di lotta così gravi deve tacere. Si tratta di una lotta accanita per scuotere e punire il paese dei diavoli, le potenze dello sfacelo. Ma la lotta ha anche il suo premio. Adesso è il momento di porre le fondamenta della potenza e del dominio per il futuro.",
      "5": "Perseveranza reca salute. Nessun pentimento.\n\nLa luce del nobile è verace.\n\nSalute!\n\nLa vittoria è conquistata. La forza della perseveranza non è stata sconfitta. Tutto è andato bene. Ogni dubbio è superato. Il successo ha giustificato l’azione. Splende di nuovo la luce di una nobile personalità e s’impone tra coloro che credono in essa e le si raccolgono intorno. È giunto il tempo nuovo, e con esso la salute. E come il sole che dopo la pioggia splende ancora più bello, oppure come il bosco che dopo un incendio verdeggia ancora più fresco in mezzo ai resti anneriti, così il tempo nuovo risalta tanto più splendido contro la miseria del passato.",
      "6": "In vera fiducia si beve vino.\n\nNessuna macchia. Ma se ci si bagna la testa,\n\nallora in verità la si perde.\n\nPrima del compimento, sul limitare del tempo nuovo, si sta assieme in piena fiducia e si passa il tempo dell’attesa in lieti convivi con la propria gente. Poiché il tempo nuovo è proprio alle soglie, ciò non è una macchia. Bisogna soltanto tenere la giusta misura. Se l’esaltazione ci fa versare il vino sulla testa, l’intemperanza distrugge il favore della situazione.\n\nOsservazione. Come il segno «Dopo il compimento» descrive il passaggio graduale dal tempo dell’ascesa fino al culmine di una civiltà per poi giungere al tempo del ristagno, così il segno «Prima del compimento» raffigura il passaggio dal caos all’ordine. Questo segno sta alla fine del Libro dei Mutamenti. Esso indica che in ogni fine è insito un nuovo principio. Così dona agli uomini speranza. Il Libro dei Mutamenti è un libro dell’avvenire."
    }
  }
}